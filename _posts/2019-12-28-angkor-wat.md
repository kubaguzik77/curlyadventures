---
layout: post
title:  "Tajemnicze świątynie Angkor"
author: kuba
categories: [ Kambodża ]
image: assets/images/angkorwat/cover.jpg
---

Na wycieczkę do Kambodży wybraliśmy się w połowie października z resztkami monsunu depczącego nam po piętach. Podobnie jak w przypadku Kanchanaburi zdecydowaliśmy się na lokalny pociąg, który może nie jest najszybszy, ale jest zdecydowanie najtańszy pośród środków transportu dostępnych w Tajlandii. 

Do III klasy dość mocno już nabitego wagonu pociągu wsiedliśmy tuż po 5:00 na dworcu głównym w Bangkoku. O tej porze miasto już (a może jeszcze) nie śpi. Drogami mkną tuk tuki, stragany pełne są klientów, na plastikowych stołkach poustawianych wokół ulicznych kuchni Tajowie piją poranną herbatę. Ciemnymi zaułkami przemykają mnisi owinięci w bordowe lub pomarańczowe szaty, ich dzień zawsze zaczyna się jeszcze przed świtem.

Pociąg szybko po opuszczeniu Bangkoku zamienia się w bazar, znów widzimy dziesiątki krzykliwych gospodyń, które przeciskają się między drewnianymi ławkami i sprzedają herbatę, kawę, warzywa, owoce, ryż, makaron, sajgonki, żywe kurczaki, nieżywe kurczaki, żywe kraby, krewetki, surowe ryby, kaczki... Zdaje się, że tutaj to normalne, że zakupy spożywcze robi się w trakcie jazdy, to w sumie duża oszczędność czasu.

{% include image.html file="angkorwat/a1.jpg" description="Czasem strach zaglądać do kosza." %}

## Naciągacze na granicy

Przejście graniczne w Paôypêt cieszy się jak najgorszą sławą. Mówi się, że to jedna z najgorszych granic lądowych w tej części świata. Powód? Od momentu opuszczenia pociągu lub autobusu zaczyna się festiwal oszustw. Każdy jest natychmiast otaczany przez "przewodników" lub "urzędników", którzy pytają o wizę i nie tyle oferują swoją pomoc, co przejmują inicjatywę i na każdym kroku usiłują wyręczyć zagubionego turystę. 

Tuk tuk zawozi ludzi do różnych fałszywych przejść granicznych, punktów kontroli czy sporządzania dokumentów "koniecznych" do wjazdu na teren Kambodży. Jeśli turysta mimo wszystko odnajdzie prawdziwe przejście, pomocnicy wszystkimi sposobami usiłują zmusić go do wyjścia z kolejki, skorzystania ze skrótu i pewniejszego, oficjalnego sposobu uzyskania dokumentów.

W lepszym wypadku po tego typu procesie uzyskuje się prawdziwą, choć dużo droższą wizę. W gorszym przewodnik w pewnym momencie znika z pola widzenia, a razem z nim dolary ufnych turystów.

Bojowo nastawieni opuszczamy pociąg na stacji tuż przy samej granicy. Starszy Taj wysiadający z pociągu pokazuje nam którędy iść, to pomocne, bo już chwilę później dołącza do nas przypisany nam najwidoczniej "pomagacz", który do każdego kroku wyrzuca z siebie jak karabin przyjacielskie pytania i rady odnośnie przekraczania granicy.

Trzeba oddać lokalnym biznesmenom, że ich interes jest nieźle przygotowany. Nawet wzdłuż kolejki do samego przejścia granicznego ustawione są różne punkty z bezsensownymi usługami, typu ksero paszportu, ekspresowe zdjecia lub zaświadczenia lekarskie. Każda z nich jest odpowiednio płatna i żadna nie jest potrzebna do przejścia na drugą stronę.

Tajska część granicy jest całkiem kulturalna. Odprawa jak na lotnisku, celnicy w maseczkach sprawnie ściągają odciski palców i podbijają paszporty. 

Za drzwiami za to maszyna czasu cofa nas kilkanaście lat wstecz. W ciasnym, dusznym pomieszczeniu gburowaci, umundurowani celnicy siedzą za zakratowanym oknem, jest cicho i śmiertelnie poważnie. Jedyną rozrywkę mają muchy, które kręcą się na śmigle wiatraka, który pod sufitem powolutku kręci się tak, jakby nie mógł przepchnąć stojącego powietrza.

Celnik pokazuje nam karteczkę: 30 dolarów + 100 bahtów. Stówka (10 złotych) to łapówka, jeśli się jej nie zapłaci, to podbicie paszportów bedzie trwało 3 godziny.

Smutni panowie wypuszczają nas po jakims czasie, następny krok to wynegocjowanie jakiejkolwiek zniżki w transporcie do Siem Reap. Na dworcu autobusowym jesteśmy tylko my, dwójka Filipińczyków i trzech sprzedawców, którzy koniecznie chcą nam wcisnąć taksówkę.

> Kiedy będzie autobus?
>
> Nie wiadomo, z autobusami to nigdy nie wiadomo... Za 3, może 4 godziny. Taksówka od razu, jest tylko trochę droższa.

Negocjacje trwają dobre pół godziny. Filipińczycy rozsiedli się w poczekalni, nam też nigdzie się nie spieszy. Sprzedawca nie chce się zgodzić na naszą cenę, ale jest już coraz bardziej zrezygnowany. W końcu zmęczony mówi, że znajdzie nam tańszą taksówkę, ale aż krzyczy ze złości, kiedy pytamy, czy można zapłacić kierowcy po dotarciu na miejsce do Siem Reap. "Nie można!" Chyba jesteśmy dziś najgorszymi klientami.

## Świątynie

Siem Reap jest jednym z najpopularniejszych miejsc odwiedzanych w Kambodży ze względu na kompleks świątyń Angkor, pozostałości świętego miasta Khmerów istniejącego pomiędzy IX a XV wiekiem. Po upadku imperium dżungla wchłonęła setki świątyń, które w ostatnich latach zostały na nowo odkryte i udostępnione dla mieszkańców i turystów. W ciągu jednodniowej wycieczki zależnie od obranej trasy można tu odwiedzić kilkanaście świątyń, w części ruin, a w części doskonale zachowanych, potężnych budynkow sakralnych.

Wieczorem poprzedniego dnia ustaliliśmy trasę z sympatycznym młodym recepcjonistą, który zaoferował nam zorganizowanie tuk tuka. Teren świątyń jest ogromny, więc kolejny dzień znów zaczynamy przed świtem. O 4:30 kierowcy brak, nie słychać też żeby ktoś nadjeżdżał, więc postanawiamy zbudzić recepcjonistę, który śpi w hamaku w ogrodzie. Obudzony wyskakuje z hamaka, ubiera klapki, kask i wyrwany ze snu wsiada za kierownicę tuk tuka. Okazuje się, że to on będzie woził nas dziś po okolicy, hotel najwidoczniej poczeka.

Rozpoczęcie o świcie było dobrym, choć brutalnym pomysłem. Słońce wstające nad surowymi XII wiecznymi murami Angkor Wat daje nie tylko wrażenia natury estetycznej, o tej porze temperatura jest też całkiem znośna. Z każdą kolejną godziną będzie rosła aż do punktu kulminacyjnego, gdzie na szczycie Pre Rup termometr pokaże okolice 40 stopni Celsiusza.

{% include image.html file="angkorwat/a2.jpg" description="Angkor Wat, świątynia położona na terenie 200 hektarów to jeden z największych sakralnych budynków na świecie." %}

{% include image.html file="angkorwat/a3.jpg" description="W Ta Prohm widać, że natura nic sobie nie robi z dzieł człowieka. Potężne drzewa wyrastają wprost z murów świątyni." %}

{% include image.html file="angkorwat/a4.jpg" description="To też sceneria żywcem wyjęta z filmów przygodowych, tutaj kręcony był Tomb Raider." %}

{% include image.html file="angkorwat/a6.jpg" description="Lwy na straży ruin jednego z wejść do Pre Rup." %}

{% include image.html file="angkorwat/a5.jpg" description="Kto nie lubi jesiennego słonka w październiku?." %}

{% include image.html file="angkorwat/a7.jpg" description="Khmerowie chyba uwielbiali strome schody." %}

{% include image.html file="angkorwat/a9.jpg" description="Dla mieszkańców to wciąż czynne świątynie, kręcą się tu mnisi, przed świętymi wizerunkami składane są ofiary." %}

{% include image.html file="angkorwat/a8.jpg" description="Młodzi mnisi na pierwszy rzut oka są poważni jak starsi koledzy, ale chwilę później gonią się po schodach i szturają parasolami." %}

Każda ze świątyń jest inna. Niektóre otoczone są murami i ścianą dżungli, inne wodą. Są niskie labirynty i strzeliste wieże otoczone prawie pionowymi schodami. Jeden dzień ledwo nam wystarcza do pokonania zaplanowanej trasy, a i tak to tylko część z udostępnionych do zwiedzania terenów. 