---
layout: post
title:  "Lotnisko w Kuala Lumpur"
author: kuba
categories: [ Malezja ]
image: assets/images/kl2s.jpg
---

> Na który terminal was zawieźć?  
> A jakie są?  
> Pierwszy i drugi.  
> Chyba drugi... tak, poprosimy na drugi.  
> OK!

Po godzinie przebijania się przez poranne korki stolicy Malezji i smog przy którym Kraków zimą to uzdrowisko, wmaszerowaliśmy raźno do eleganckiego terminalu i zaczęliśmy się rozglądać za naszym lotem na tablicy. Pan w koszuli z krawatem od razu się nami zainteresował.

> Dokąd lecicie?  
> Denpasar, 12:15.  
> 12:15? Nie ma takiego lotu. Jakie linie?  
> Air Asia.  
> Aa, Air Asia... to nie ten terminal, musicie jechać na drugi. To jest pierwszy.  

Kuala Lumpur sprawia wrażenie bogatego miasta. Drapacze chmur dumnie górują nad miastem. Dużo tu drogich hoteli i apartamentów, po ulicach poruszają się nienajgorsze samochody. Bieda oficjalnie nie jest tu problemem, ale nie trzeba daleko szukać, wystarczy oddalić się trochę od turystycznych dzielnic lub zejść z głównych ulic, żeby zobaczyć że raczej niewielu ludzi mieszka tu w apartamentach. 

Siedem milionów mieszkańców żyje na powierzchni dwukrotnie mniejszej od Warszawy. Ciasne ulice, ogromny ruch i brak cienia, dosłowny. W południe Słońce znajduje się praktycznie pionowo nad miastem.

Kontrast pomiędzy szklanymi wieżowcami a domami zwykłych ludzi u ich stóp jest podobny do różnicy pomiędzy dwoma terminalami lotniska Kuala Lumpur. KLIA 1 to nowoczesny teraminal do którego codziennie dowożone są kolejne rzesze turystów. Terminal drugi obsługuje loty regionalne, głównie tanich linii lotniczych. Air Asia nie należy do drogich, rejsowych linii, choć jak na tutejsze standardy i tak jest całkiem rozsądnym wyborem. 

Widok eleganckiego, przestronnego budynku znika bezpowrotnie po wejściu do windy i zjechaniu do podziemi, skąd kursuje darmowy autobus. Koniec luksusów i oznakowania. Za trzecim podejściem trafiamy na odpowiedni fragment chodnika, z którego odjeżdża autobus. Poprzednie próby skończyły się obejrzeniem rury wydechowej autobusu, który prawdopodobnie jeździ na węgiel i uniknięciem darmowej wycieczki z powrotem do centrum miasta ("Shuttle, shuttle. Darmowy, tak, terminal 2, wsiadać szybciej. Lotnisko? Nie, to nie na lotnisko, do centrum handlowego"). 

Niezależnie od dobrych chęci i tak trafiamy do centrum handlowego, choć to nie nowoczesny sklep. Setki większych i mniejszych sklepików, stoisk i stranagów tłoczą się w budynku który w niczym nie przypomina lotniska. Jedyną oznaką, że trafiliśmy w dobre miejsce jest strzałka "departures", którą co jakiś czas można znaleźć sprytnie ukrytą pomiędzy strzałkami typu "toalety", "rzeźnik", "wszystko dla domu", "pralnia". Nie ma to nic wspólnego z naszym europejskim nawykiem prowadzenia za rękę - ale z tego co widzimy, tutaj nikt nie wie w którą stronę iść.

Przy odprawie chaos zaczyna być bardziej zorganizowany, pracownicy lotniska jak cerbery bronią samoobsługowych stanowisk nadawania bagażu przeganiając pasażerów do ogromnej kolejki do wydruku kart pokładowych. Wielu ludzi nie mówi po malezyjsku, tym bardziej po angielsku, możemy więc obserwować festiwal miganych kłótni, gestów załamania czy niezrozumienia. Łukasz próbuje pomóc młodemu chłopakowi wydrukować kartę, tłumaczy mu, że musi iść do obsługi. Chłopak absulutnie nic nie rozumie, ale kłania się uroczyście w geście wdzięczności i dalej wpatruje się w niedziałającą drukarkę. 

Kontrola bezpieczeństwa przebiega błyskawicznie. Nic nie trzeba wyciągać z torby, przechodzimy przez bramkę która piszczy i wyje przy każdym pasażerze. Obsługa nawet nie podnosi wzroku. Być może pracownicy obudziliby się gdyby ktoś wnosił żywą kurę w reklamówce albo karabin na plecach. Trudno powiedzieć, przy nas nikt tego nie robił. Z tego co widzieliśmy kury były pochowane po plecakach.

3 godziny lotu minęły typowo, nie licząc widoku wulkanów przebijających się przez chmury i gwałtownego zrzynania wysokości pod koniec, tak jakby piloci nieco się zapomnieli i przysnęli pod koniec trasy. Samo podejście do lądowania na Bali jest ekscytujące. Lotnisko położone jest na południu, w poprzek najwęższego miejsca na wyspie i pas startowy wchodzi kilkaset metrów w morze. Z perspektywy pasażera do ostatniej chwili jest się przekonanym, że to właśnie jeden z tych azjatyckich lotów które kończą się na dnie oceanu. 

Po wyjściu z samolotu stoimy tuż obok luku bagażowego, z którego zaczyna się wyładowywanie bagaży. Magda obserwuje kolejne torby. Jest wystraszona, bo z naszych czterech plecaków wypada tylko jeden. Wózki odjeżdżają, kolejnych partii nie ma, a my trafiamy do potężnej kolejki po wizy. 

Celnik jest sceptyczny kiedy słyszy, że nie mamy jeszcze biletu powrotnego. Darmową wizę dostaje się na 30 dni, raczej wymaga się tu biletu w obydwie strony. Ostatecznie wzrusza ramionami i mówi, że jeśli wylecimy po 7 października, to będziemy płacić grzywnę. Dostajemy pieczątki.

Plecaki jednak się znajdują. Musiały się teleportować, leżą na stosie pod ścianą. Wygląda na to, że nikt nam też nic nie podłożył. To dobrze, wszędzie tu wiszą plakaty informujące, że za przemyt w Indonezji jest kara śmierci. 

Kierunek: Denpasar!

{% include image.html file="visa1cropped.jpg" description="Witamy w Indonezji" %}

