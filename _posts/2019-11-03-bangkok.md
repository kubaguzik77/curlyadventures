---
layout: post
title:  "Monsun w Bangkoku"
author: kuba
categories: [ Tajlandia ]
image: assets/images/bangkok/tajlandia5.jpg
---

Po przylocie do stolicy Tajlandii na tydzień zamieszkaliśmy na obrzeżach miasta, w Nonthaburi. Bangkok to duże miasto, do centrum mamy 1.5 godziny jazdy metrem (a właściwie SkyTrainem - pociąg poza centrum nie jeździ pod ziemią, tylko omija korki pędząc nad nimi siecią wiaduktów). Już dawno nie mieliśmy prawdziwego mieszkania, więc w końcu jest tu okazja trochę odpocząć.

O ile w Indonezji nie każdy mówił po angielsku, to tutaj w pierwszych chwilach nie znajdujemy kompletnie nikogo z kim da się dogadać. Kierowca, który wiózł nas z lotniska w środku nocy nie wypowiedział ani jednego słowa, w żadnym języku. Kiwnął jedynie głową kiedy pokazałem mu adres, pozostało mu zaufać, że zna drogę. Dopiero później się przekonaliśmy, że to, że kierowca sprawia wrażenie jakby wiedział gdzie jedzie wcale niekoniecznie znaczy, że wie gdzie jedzie. Na szczęście trafiliśmy w dobre miejsce, inaczej mielibyśmy problem, bo po wyjściu z lotniska nie mieliśmy internetu i kontaktu z właścicielem.

Swoją drogą, to piękne czasy, kiedy dwie osoby mogą postukać w swoje telefony na dwóch różnych końcach świata i umówić się, że "gdzieś jest taki budynek, w nim jest skrzynka na listy, ta skrzynka będzie w nocy otwarta, w skrzynce będzie karta, potem będą drzwi, a na końcu skrytka z kodem, a w niej klucze". Budynek stoi, jest skrzynka, są klucze, wszystko co do joty zgodne z mailową instrukcją. Punkt dla naszego nowego tajskiego przyjaciela!

Szybko się okazuje, że właściciel mieszkania swobodnie posługujący się angielskim jest w okolicy wyjątkiem. Zderzamy się z barierą językową we wszystkich sklepach, w metrze i w knajpach. Oczywiście językiem migowym da się sporo nadrobić, ale dodatkowo utrudnia fakt, że Tajowie mają inny alfabet. Pismo mają piękne, ale jest równie zrozumiałe co hieroglify, nie wiadomo nawet czy czyta się je od lewej czy od prawej strony. 

W salonie z kartami SIM sprzedawca gestami pokazuje nam, że musimy zaczekać i zorganizuje kolegę, który będzie potrafił się z nami dogadać. Nareszcie! Kiedy pojawia się kolega, okazuje się, że mówi po angielsku tak samo dobrze jak poprzednik. Chyba nie jest zadowolony że został wrobiony w obsłużenie nas, bo swojemu koledze przekazuje inną niewerbalną wiadomość gestem który z kolei jest doskonale zrozumiały w dowolnym języku. Niemniej jednak z pomocą tłumacza na telefonie sprzedawcy udaje się nam kupić lokalną kartę, inną od wciskanej na lotnisku "promocji" turystycznej.

{% include image.html file="bangkok/tajlandia4.jpg" description="Kable prosto z koszmaru elektryka - Bangkok pod tym względem niczym się nie różni od innych azjatyckich miast które widzieliśmy." %}

{% include image.html file="bangkok/tajlandia10.jpg" description="Jedna z uliczek w Chinatown." %}

## Monsun

Październik to ostatnie tygodnie pory deszczowej. To jednak nie oznacza, że pada tutaj przez cały czas. Jest upalnie, każdy dzień to temperatura około 30 stopni, ale to inny upał niż na Bali. Tutaj czujemy się jak w saunie. Wystarczy otworzyć drzwi na korytarz, żeby do mieszkania wpadło gęste, wilgotne powietrze. Bucha w twarz mniej więcej jak para ze zmywarki po skończonej pracy. 

Jest sporo słońca, które przebija się przez ciężkie burzowe chmury, które prawie cały czas wiszą nad miastem. Chmury nieustannie kotłują się i przewalają po niebie, od czasu do czasu błyśnie się lub zagrzmi. Stabilna sytuacja potrafi się jednak przerodzić w ciągu kilkunastu minut w mały kataklizm. Niewinne burzowe kalafiorki nagle ciemnieją i wyrzucają z siebie hektolitry wody, które w jednej chwili zalewają każdego kto nie zdąży się schować. 

{% include image.html file="bangkok/tajlandia11.jpg" description="Pogoda potrafi się zmienić bardzo gwałtownie, jeszcze chwilę wcześniej za naszym oknem nie było żadnych chmur." %}

Miasto jednak nie przejmuje się nawet ciężkimi ulewami. Wokół straganów szybko wyrastają plandeki podwieszane nad chodnikiem, tuk tuki dzielnie przedzierają się przez wodę, a tysiące skuterów przyozdobione są teraz wszystkimi kolorami tęczy plastikowych peleryn i parasoli (co jest akurat ciekawym rozwiązaniem, w Polsce nie widuje się motocyklistów z parasolami). 

Deszcz pada raz lub dwa razy dziennie, najczęściej wcześnie rano albo wieczorem. Takie ulewy są krótkie i intensywne, nie przeszkadzają w zwiedzaniu miasta, ale trzeba się liczyć z tym, że można trochę zmoknąć. 

<div class="videoWrapper">
<iframe src="https://drive.google.com/file/d/1NsEiEb6XsjKzAwWAeXpeJW3wYwfLq2Ve/preview" width="640" height="480"></iframe>
</div>
<span class="caption">Poranny "kapuśniaczek".</span>

## Świątynie Bangkoku

Po hinduistycznym Bali trafiliśmy do kraju w którym panuje buddyzm. Zamiast kamiennych ołtarzy i surowych ścian w Bangkoku oglądać można bogato zdobione, ociekające złotem świątynie i całe rzędy różnej wielkości posągów Buddy. 

{% include image.html file="bangkok/tajlandia1.jpg" description="W kompleksie Wat Pho krużganki otaczające centralny budynek świątyni wypełnione są 394 złotymi rzeźbami Buddy w pozycji lotosu." %}

Korytarze i przejścia kryją wiele tajemnic. Co kilka kroków znajdują się ołtarze, kaplice i kapliczki w których Tajowie modlą się i medytują spowici w dymie kadzideł. Są konserwatywni w kwestiach ubioru i gestów. Na terenie świątyni trzeba mieć długie spodnie, kobietom nie wolno odsłaniać ramion, a we wnętrzu kaplic należy być boso. Istotna też jest postawa przed posągami Buddy. Jeśli ktoś siedzi na podłodze, nie wolno wyciągać stóp w strone ołtarza - to dla Tajów wyjątkowo obraźliwy gest. 

Oficjalna nazwa świątyni Wat Pho potwierdza naszą tezę, że język tajski jest trudniejszy z każdym wypowiadanym słowem: Wat Phra Chetuphon Wimon Mangkhalaram Rajwaramahawihan (วัดพระเชตุพนวิมลมังคลารามราชวรมหาวิหาร). W języku polskim: Świątynia Leżacego Buddy. Dlaczego ten posąg jest tak istotny? Północno-zachodnia kaplica kompleksu jest domem monumentalnej, pozłacanej figury Odpoczywającego Buddy. Ma 15 metrów wysokości i 46 metrów długości. Kolosalny Budda jest tu wyjątkowo zrelaksowany, odpoczywa w pozycji sihasaiyas, pozycji śpiącego lwa. To moment, w którym według wierzeń wkracza w nirwanę. 

{% include image.html file="bangkok/tajlandia2.jpg" description="Leżący Budda." %}

Niektóre posągi Buddy są metalowe, inne kamienne. Są też figury znacznie cenniejsze. 25 maja 1955 roku przenoszono na nowe miejsce jeden z gipsowych posągów pochodzący z XIII-XIV wieku. Wyjątkowo ciężka, ważąca 5.5 tony figura wysunęła się z lin i runęła na ziemię, a kawał gipsu odprysnął z jej powierzchni. Ktokolwiek był za to odpowiedzialny, musiał być w tym momencie na granicy zawału serca. Katastrofa doprowadziła jednak do wyjątkowo niezwykłego odkrycia: pod płatem gipsu kryło się złoto. Gips w całości ostrożnie usunięto i światło dzienne ujrzał złoty posąg. Jego części wykonane są z różnych stopów, które wahają się między 40 a 99 procentami czystości. Wartość posągu oceniana jest na 250 milionów dolarów.

## Wielki Pałac Królewski

Kompleks pałacowy położony jest nad rzeką Menam, w pobliżu świątyni Wat Pho. Oprócz rezydencji królewskich znajduje się tu też kaplica, która jest jednym z najświętszych miejsc dla Tajów. Na podwyższeniu umieszczony jest w niej Phra Kaeo Morakot, czyli Szmaragdowy Budda. Niewielka jadeitowa figurka jest narodowym skarbem i najważniejszym przedstawieniem jego postaci w kraju. Posążek ubrany jest w złote szaty symboluzujące aktualnie panującą porę roku w Tajlandii. Tutaj odbywają się najważniejsze ceremonie państwowe i religijne.

{% include image.html file="bangkok/tajlandia7.jpg" description="Budynki świątynne na terenie pałacu ociekają złotem, znajdują się tu też bogato zdobione stupy w których pochowane są królewskie szczątki poprzednich monarchów Tajlandii i ich rodzin." %} 

{% include image.html file="bangkok/tajlandia6.jpg" description="Kaplicę Szmaragdowego Buddy otaczają demoniczni strażnicy, posągi przedstawiające ważne postaci pochodzące z Ramakien, tajskiego eposu narodowego. Strażnicy mają chronić Buddę przed złymi duchami." %}

{% include image.html file="bangkok/tajlandia8.jpg" description="Jeden z budynków królewskiej rezydencji." %}

## Tajowie i ich król

Monarchia jest darzona w Tajlandii ogromnym szacunkiem. W przeciwieństwie do innych krajów regionu, państwo Tajów nigdy nie było niczyją kolonią, król jest więc ich dumą i symbolem niezależności. 

Ojciec aktualnego króla, Bhumibol Adulyadej, znany też jako Rama IX w chwili śmierci w 2016 roku był najdłużej panującym monarchą na świecie. Był królem kochanym przez Tajów i choć jego rola formalnie była głównie reprezentatywna, to swoją mądrością i zaangażowaniem w sprawy narodu podbił serca swoich poddanych. Żałoba po śmierci króla Bhumibola trwała rok.

Tron objął jego syn i choć władcą był już od 2016 roku, jego formalna koronacja odbyła się niedawno, w maju 2019 r. W przeciwieństwie do ojca, postać Ramy X potrafi wzbudzić kontrowersje, głównie dotyczące jego życia prywatnego. Nie można go jednak krytykować, to prawnie zakazane. Jakakolwiek forma krytyki lub oskarżeń wobec rodziny królewskiej może się skończyć karą wieloletniego więzienia. 

{% include image.html file="bangkok/tajlandia3.jpg" description="Rama X, król Maha Vajiralongkorn spogląda na swój kraj z niezliczonych portretów, plakatów i bilbordów. Jest obecny na banknotach, w domach, hotelach i sklepach." %}

Temat monarchii jest w Tajlandii wyjątkowo delikatny, pomijając kwestie prawne, mieszkańcy bardzo łatwo mogą się poczuć urażeni ciekawością turystów. Wszędzie spotykamy się z radą, że o królu się nie rozmawia. Zatem i my ten wątek kończymy.
