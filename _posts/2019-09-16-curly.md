---
layout: post
title:  "Curly adventures - nasze opowieści z podróży"
author: kuba
categories: [ Blog, historie ]
image: assets/images/bali1.jpg
tags: [sticky]
---

W ciągu pierwszych kilku dni przestaliśmy się wyrabiać z opowiadaniem Wam wszystkim na bieżąco o tym gdzie jesteśmy i co widzieliśmy. A codziennie widzimy coś co nas zaskakuje, zachwyca, straszy albo dziwi. Oboje bardzo chcemy się tym wszystkim z Wami dzielić.

Zatem, żeby nikogo z Was nie pominąć (ani niepotrzebnie nie atakować naszą ekscytacją o różnych dziwnych porach dnia) chcemy od czasu do czasu opowiedzieć Wam tutaj różne ciekawostki, historie i przygody którymi żyjemy, tak, żeby każde z Was mogło zajrzeć tu w swojej wolnej chwili. A dla nas to też forma pamiętnika.

#### Na początku był (i będzie) chaos

Część z Was słyszała już co nie co o miejscach które zdążyliśmy już odwiedzić, więc być może coś się tu powtórzy. Raczej też nie podejmiemy się spisania wszystkiego po kolei. Zaczniemy od kilku najciekawszych miejsc i z czasem postaramy się te historie uporządkować. 

Na pierwszy ogień pójdzie Góra Ijen, na której myśleliśmy, że umrzemy. Nie umarliśmy. O tym będzie w osobnej historii. 

Tematów raczej szybko nie zabraknie, póki co wystarczy się rozglądać lub słuchać. W tej chwili słychać śpiew Muezinów. Głośno, gdzieś w pobliżu nas jest meczet, o wschodzie słońca nie potrzeba budzika. Właścicielami naszego noclegu jest trzech młodych chłopaków, jeden z nich właśnie śpiewa razem z Muezinem. Może to plan na przyszłą posadę?  

Wszędzie gdzie jesteśmy po pomieszczeniach biegają maleńkie zielono-żółte jaszczurki. Pędzą zawsze tak jakby trenowały do olimpiady. Chciałem jednej z nich zrobić zdjęcie, jako ilustracji do tego wpisu. Nie zauważyłem, że od dłuższej chwili nad moją głową siedzi jaszczur wielkości mojego buta. Przeszedł właśnie po belce i zwisa do góry nogami, chyba wie, że o nim piszę. Kończę, żeby go nie stresować.


