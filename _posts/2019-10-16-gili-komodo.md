---
layout: post
title:  "Wyspy: Gili, Flores, Komodo"
author: kuba
categories: [ Indonezja, Gili, Flores, Komodo ]
image: assets/images/gili2s.jpg
---

Ile potrzeba czasu do odwiedzenia wszyskich wysp Indonezji? Dużo. Jeśli przyjmiemy, że każdy dzień roku spędzimy na innej wyspie, to poświęcimy na to większość naszego życia, bagatela 46 lat. To niestety znacznie przekraczałoby zakres naszej wizy, dlatego tym razem ograniczyliśmy się jedynie do kilku z nich. Pisaliśmy już o Bali i Jawie, więc teraz opowiemy o innych miejscach w które trafiliśmy. 

## Gili

Gili to trzy maleńkie wysepki położone tuż przy Lombok, na wschód od Bali. Naszą kwaterę główną obraliśmy na Gili Travangan, największej z nich. Tam spędziliśmy kilka ostatnich dni przed wyjazdem Łukasza i Karola. 

Pojęcie "największa" odnosi się do siostranych Gili Air i Gili Meno, oczywiście nie przystaje skalą do Jawy, Lombok czy Bali. Choć z naszego punktu widzenia Bali nie jest dużą wyspą (jest znacznie mniejsza od pozostałych, można ją przeciąć podczas kilkugodzinnej jazdy samochodem), to w przypadku Gili wielkość wyrażana jest w długości spaceru, w dowolne miejsce można dotrzeć piechotą w przeciągu kilkunastu minut.

Wyspy Gili są otoczone turkusową wodą, plażą z której można oglądać spektakularne wschody i zachody słońca (wystarczy przejść na drugą stronę wyspy). Dostać się tu można jedynie łodzią, nie ma tu samochodów, skuterów i asfaltowych dróg, ludzie poruszają się po wyspie jedynie pieszo lub rowerem. Jedyna opcja transportu nie wymagającego używania własnych mięśni to powóz ciągnięty przez konie i w tym przypadku taksówkarze niczym się nie różnią od swoich kolegów powożących tuk tuki, skutery czy zwykłe samochody - konne taksówki mkną jak szalone wąskimi uliczkami Gili Travangan, slalomem między ludźmi i straganami. Biada temu, kto akurat nawinąłby się głową w okolicach przelatującego dyszla.

{% include image.html file="gili_flores/gili1.jpg" description="Plaże Gili Travangan." %}

{% include image.html file="gili_flores/gili2.jpg" description="Tutaj stawiamy swoje pierwsze kroki w surfingu. Choć to tutaj jest skalisto-kamieniste dno, żebro łamię na piaszczystej plaży w Kucie." %}

{% include image.html file="gili_flores/gili3.jpg" description="Te huśtawki są darmowe i znacznie bezpieczniejsze." %}

## Dwie strony wyspy

Część wyspy z której można oglądać zachód słońca pustoszeje już w kilka chwil po zmroku. Zostaje tu tylko kilka otwartych barów i restauracji, przed jednym z hoteli leżą poduszki, wystawiony jest wielki ekran i plaża zamienia się w darmową salę kinową codziennie wieczorem. Jest cisza, niebo czarne jak smoła, sielanka.

W tym samym czasie druga strona wyspy zamienia się w jedną wielką imprezę która codziennie kończy się wschodem słońca. Nie ma tu ciszy, jest ryk muzyki z kolumn wystawionych przed bary i kluby. Dziesiątki knajp są stłoczone na bardzo małej powierzchni, więc każda z nich stara się zagłuszyć sąsiadów. Wystarczy pojawić się w pobliżu, żeby co kilkadziesiąt metrów ktoś próbował sprzedać nam marihuanę albo grzyby halucynogenne.

> Bracie, nie chcesz czegoś kupić? Grzyby? Wycieczka na księżyc?  
> A wy przypadkiem nie macie za to kary śmierci?  
> Ale to naprawdę dobre grzybki...

My się tam nie czujemy najlepiej, to chyba nie jest to, co tygrysy lubią najbardziej, większość wieczorów spędzamy na cichej ciemnej plaży.

## Flores

Zupełnie innym światem jest Flores, na którą trafiamy po wyjeździe chłopaków do Polski. 

Na Flores dostać się można na dwa sposoby - można tu przypłynąć lub przylecieć. W pierwszym przypadku podróż jest kilkudniowa, a statki które tę trasę obsługują, to raczej nie eleganckie wycieczkowce. Z opinii innych dowiadujemy się, że jest to loteria, można trafić na znośne warunki, a można spędzić 3 noce ze szczurami skaczącymi po głowie. Tą opcję odrzucamy, do szczurów jesteśmy już trochę przyzwyczajeni, ale ta opcja trochę nas ogranicza czasowo. 

Przelot z Bali do największego miasta w zachodniej częsci wyspy trwa niecałą godzinę i kosztuje tyle samo co 3-dniowy rejs. Labuan Bajo posiada maleńkie lotnisko, na którym o dziwo mieści się z lądowaniem zwyczajny pasażerski samolot. Pasażerowie wypuszczeni są wprost na płytę lotniska, szeroką rozsypką idą do niewielkiego budynku, mieszając się z inną grupą która zmierza w stronę samolotu. Obsługa zaczyna gwizdać i przeganiać ludzi dopiero wtedy, kiedy inny samolot kołuje w stronę terminalu i nie ma miejsca, żeby przejechać między ludźmi. Do budynku przypominającego bardziej dworzec kolejowy walizki wchodzą tym samym wejściem co pasażerowie i można je zabrać wprost z wózka, omijając taśmę. Wyjście z lotniska jest 10 metrów dalej, to zwykłe drzwi, bez żadnej ochrony. 

Za drzwiami lotniska kończą się pozory miejskiej cywilizacji. Nasz hotel jest kilkaset metrów od lotniska i to wystarcza, żeby krajobraz zmienił się w chatki dookoła których biegają psy i kurczaki, wąską, błotnistą i dziurawą drogę, spalone słońcem cierniste krzewy i niewielkie wzgórza, które oddzielają nas od portu. W przypadku hotelu właściciele wykazali się nielada zmysłem fotograficznym (i handlowym), bo wszystkie zdjęcia jakie widzieliśmy zostały zrobione idealnie pod kątem pokazującym tą część budynku, której budowa była mniej więcej skończona. Dom przyklejony jest do wzgórza, które tworzy jego naturalne piętro, będące tak naprawdę dużym zadaszonym tarasem, tu mieszkają właściciele. Pod spodem jest kilka pokoi, które są znacznie skromniejsze niż nasze dotychczasowe noclegi. 

{% include image.html file="gili_flores/flores2.jpg" description="Nasz hotel w Labuan Bajo." %}

Turystykę w Labuan Bajo napędzają warany, wielkie jaszczury żyjące na kilku okolicznych wyspach. Na głównej ulicy prowadzącej do portu co 10 metrów sprzedaje się wycieczki na Komodo i Rincę, wszystkie mają ten sam program. Cierpliwie wysłuchujemy opisu w każdej z agencji, rozmawiamy chwilę o cenie i wychodzimy, nie jesteśmy zdecydowani. W każdym kolejnym miejscu wyjściowa cena spada o 50 tysięcy rupii, jakgdyby cała ta ulica była jakimś jednym połączonym systemem i tak jak my sondowaliśmy za ile możemy dostać miejsce na statku, tak sprzedawcy wspólnie sondowali ile jesteśmy skłonni zapłacić. W pewnym momencie cena stabilizuje się - znaleźliśmy magiczną granicę. Teraz wracamy do Andiego, który wzbudził naszą największą sympatię i proponujemy mu opłatę w okolicach najniższej oferty którą usłyszeliśmy. Ostatecznie na nasz statek trafiają osoby z różnych agencji i każdy zapłacił inną kwotę, ale z tego co się dowiadujemy, my dobiliśmy do wyjątkowo korzystnej ceny.

## Rejs na Komodo

Wyprawa na Komodo to dwa dni i noc spędzona na statku. Trasę można zrobić szybciej, od Labuan Bajo to jakieś 3 godziny rejsu lokalną łodzią, ale w okolicy jest kilka widowiskowych miejsc które warto odwiedzić. 

W ramach rejsu odwiedzamy Komodo i Rincę, dwie największe wyspy wchodzące w skład Parku Narodowego Komodo. Tutaj na wolności żyją nie tylko warany, ale też bawoły, małpy, węże (kobry i grzechotniki), jelenie i dzikie świnie. Na temat samych smoków dowiadujemy się kilku ciekawostek od strażników parku:

1. Warany biegają szybko, około 20 km/h.
2. Człowiek z reguły biegnie szybciej od warana (szczególnie dobrze zmotywowany, np. w sytuacji w której nie chce umrzeć).
3. Ucieczka to niezawsze dobry pomysł, bo jeśli jeden jaszczur jest z przodu, to prawdopodobnie drugi jest z tyłu (uwielbiają się skradać).
4. W ich ślinie żyje kilkadziesiąt paskudnych bakterii i same też są jadowite. Główna strategia warana to raz ugryźć i poczekać na rozwój sytuacji. Do oczekiwania dołącza 15-20 kolegów i po jakimś czasie robią wspólną kolację.
5. W skład menu warana wchodzi to co znajdzie: jelenie, bawoły, konie, ptaki, dzikie świnie, ludzie, inne warany. 

Waran to zwierzę wyjątkowo podłe i choć wyglądają leniwie, to niebezpieczeństwo na obydwu wyspach jest realne. Strażnicy wyposażeni są w długie rozwidlone kije, mówią, że to jedyny sposób obrony przed atakującym smokiem. Trzeba mocno przygwoździć mu głowę do ziemii i nie pozwolić się ugryźć. To nie jest łatwe zadanie, bo warany próbują się wywinąć i wyrwać kij językiem. O ile chlaśnięcie ozorem jest mocne, o tyle uderzenie ogonem może być już zabójcze, bo ogon uderza z siłą dwóch ton. 

{% include image.html file="gili_flores/komodo1.jpg" description="Warany czatują na jakieś łatwe kąski." %}

{% include image.html file="gili_flores/komodo2.jpg" description="Krajobraz wyspy. Oprócz niewielkiej ilości ludzi, wyspa opanowana jest przez naturę." %}

Wypadki z ludźmi się zdarzają, choć nie są częste, przewodnicy bardzo dbają o bezpieczeństwo. Z poważniejszych przypadków strażnicy opowiadają o turyście ze Szwajcarii, który oddalił się od grupy i nie wrócił z nią z dżungli. Grupa poszukwiawcza znalazła tylko jego okulary i aparat fotograficzny, ciała nigdy nie odnaleziono. 

Inna historia to fotograf z Singapuru, który na miesiąc zamieszkał w wiosce na wyspie Komodo. Po kilku tygodniach spędzonych na wyspie uznał, że jest tam wystarczająco bezpiecznie. Samotnie wybrał się na jedno ze wzgórz fotografować warany. Kiedy robił zdjęcia jednemu z nich, inny zakradł się do niego od tyłu. 

Jego przypadek uświadamia jak nowoczesnym państwem jest nasz kraj. U nas w przypadku zagrożenia życia po kilkunastu minutach pacjenta zgarnąłby śmigłowiec LPR-u. Tutaj proces jest znacznie bardziej skomplikowany. Z wioski Komodo turysta przewieziony został powolną łodzią do Labuan Bajo. Stamtąd samolotem poleciał na Bali, gdzie jest najbliższy szpital. W szpitalu lekarz zdecydował, że konieczna jest amputacja nóg - zakażenie rozwijało się zbyt długo. Pacjent, jak to określiła strażniczka, lubił swoje nogi. Nie wyraził zgody na amputację i został przewieziony do szpitala w Singapurze. Zmarł krótko po przyjeździe. 

{% include image.html file="gili_flores/komodo3.jpg" description="Na Rinca strażnikami jest kilku rosłych facetów, a na Komodo wita nas kilka wesołych dziewczyn. Jenny mówi nam, że jeśli waran atakuje, to nie można uciekać - kij jest po to, żeby się bronić." %}

## Komodo jest zamknięte?

Zanim odwiedzamy wyspę natrafiamy na nagłówki wiadomości, mówiące o tym, że od stycznia 2020 roku przez rok wyspa Komodo będzie zamknięta dla turystów w celu ochrony parku i poprawienia sytuacji spadającej populacji waranów. W Labuan Bajo i na wyspach spotykamy się z różnymi opiniami na ten temat.

Andi, chłopak który pośredniczy w zakupie naszej wycieczki mówi nam, że rzeczywiście ten zakaz ma obowiązywać w przyszłym roku. Dla nich w Labuan Bajo to nie byłby duży problem, bo wciąż mogą organizować wycieczki na Rincę - ona nie będzie zamknięta, a wiele osób twierdzi, że i tak jest piękniejsza niż Komodo. Z drugiej strony większość osób przyjeżdżających do Labuan Bajo (w tym i my) nie jest świadoma o istnieniu wyspy Rinca. Prawdopodobnie to i tak będzie dla nich okres znacznego spadku ilości odwiedzających miasteczko. Andi uważa, że mimo wszystko to dobry pomysł, bo wyspa jest wyjątkowa i trzeba ją chronić. Problem w tym, że ludzie tworzący prawo nigdy nie byli w tej części kraju, nic nie wiedzą o warunkach które tu panują, więc to ciężka praca lokalnych władz które reprezentują wyspę w Dżakarcie.

Jenny to strażniczka, która mieszka na Komodo, młoda i wesoła dziewczynaa. Twierdzi, że są takie plotki, ale to jeszcze nic pewnego. Dla nich te przepisy oznaczałyby katastrofę. Mówi, że wejście tych przepisów będzie oznaczało duże protesty i walkę mieszkańców z władzami. Według niej to czysto polityczne decyzje i nie mają nic wspólnego z sytuacją na wyspie.

Ivan, nasz przewodnik ze statku dwa razy w tygodniu odwiedza okolice parku narodowego. Długo rozmawiamy z nim wieczorem, kiedy nasza łódź zakotwiczona jest na noc w zatoce przy wiosce Komodo. Opowiada nam o warunkach życia ludzi na wyspie, to bardzo uboga wieś. Decyzja o zamknięciu wyspy to jedna ze strategii polityków na wypędzienie z niej mieszkańców. Jeśli nie będą mogli utrzymywać się z turystów, będą musieli odejść, a to otworzy drogę do drogich inwestycji na wyspie. Często dobija tu bogaty wycieczkowiec z tysiącami ludzi na pokładzie, tego typu goście nie chcą oglądać biedy, to psuje wakacje. Jeśli zbudowanoby tu wielki i elegancki hotel, to nie może być tu w pobliżu wioski Komodo.

W czasie kiedy rozmawiamy do statku z jednej strony dobija łódka-sklepik, z drugiej wiosłują dwaj mali chłopcy sprzedający drewniane figurki waranów. Rozkładają na dziobie swoje towary i w półmroku czekają cicho, cierpliwie jak dwa małe duchy. 

## Miasto żółwi i tańczące manty

Kolejny dzień po porannej wspinaczce na szczyt na Padar Island to przede wszystkim snorkeling i pływanie wokół łodzi w poszukiwaniu morskich stworów. Niestety, nie ma gwarancji, że znajdziemy którekolwiek ze zwierząt. Ocean jest duży, a jego mieszkańcy się przemieszczają. Mimo wszystko są pewne obszary, w których prawdopodobieństwo jest większe - to na przykład Miejsce Mant lub Miasto Żółwi.

{% include image.html file="gili_flores/komodo4.jpg" description="Padar Island, niezwykły szczyt w Parku Narodowym Komodo." %}

Łódź płynie powoli, wszyscy patrzą w wodę. W pewnym momencie Ivan woła:

> Kapitanie, manta!

Jednocześnie zakłada płetwy i rzuca się do wody. Manta wypływa na powierzchnię tylko na chwilę, z pokładu trudno ją wypatrzeć. 

Po chwili dołączamy i my. Kilkoro osób z naszej grupy pokazuje coś palcami, ale my nic nie widzimy. Po kilkunastu minutach jesteśmy zawiedzeni, spodziewaliśmy się, że zobaczymy cokolwiek. Większość grupy wróciła już na łódź i opala się albo skacze z pokładu do wody. My zostajemy w tyle i w momencie, kiedy Ivan pokazuje, że nie ma sensu dłużej czekać, nagle rozpoczyna się istne mantowe szaleństwo. 

Manta to ogromna płaszczka, nazywana też diabłem morskim. Ich ciało osiąga do 5 metrów długości, a rozpiętość płetw nawet 7 metrów. Te które oglądamy pod nami są większe od nas, te większe mogą mieć lekko ze 3 metry. Poruszają się powoli, z gracją suną jak łodzie podwodne, choć wyglądem bardziej przypominają niewielkie samoloty z dziwnymi ruchomymi skrzydłami.

Kiedy manta przyspiesza okazuje się, że wcale nie są takie powolne na jakie wyglądają. Spłoszona wykonuje kilka gwałtownych ruchów i w kilka sekund oddala się w głębiny. 

<div class="videoWrapper">
<iframe src="https://drive.google.com/file/d/1viyLN8QfD-tDAhSfDLbPdBuZAoGv3x19/preview" width="640" height="480"></iframe>
</div>
<span class="caption">Tańcząca manta</span>

Większość mant które widzimy płynie samotnie, ale jest kilka par, jedna trójka. Wszystkie tańczą powoli do jakiejś morskiej muzyki, które słyszą tylko one. Kiedy wypływają w stronę powierzchni widać jakie duże są ich rozmiary. W porównaniu do różnych mniejszych i większych rybek jakie zdążyliśmy już tu zobaczyć, to są prawdziwe potwory.

<div class="videoWrapper">
<iframe src="https://drive.google.com/file/d/1ORfsUtbqA5OU6vzSUgtkcR-ij7wt5UzO/preview" width="640" height="480"></iframe>
</div>
<span class="caption">W innym miejscu spotykamy żółwia, który płynie przez rafę koralową w swoich żółwich sprawach.</span>


<div class="videoWrapper">
<iframe src="https://drive.google.com/file/d/1xhcnKscR3i-S4nakbgUjU2zYjPWwfCK6/preview" width="640" height="480"></iframe>
</div>
Rafa to też dom dla pary rekinów

## Spokojne życie Labuan Bajo  

Z rejsu wracamy piechotą, do ceny wycieczki nie udało nam się dorzucić taksówki, więc teraz czeka nas wspinaczka z powrotem na hotelowe wzgórze. Jesteśmy padnięci, więc droga tym bardziej się wydłuża. Mamy przez to okazję poobserwować nocne życie mieszkańców poza główną ulicą portu. Ludzie wydają się być tu bardzo radośni. Słyszymy jak śpiewają, śmieją się. W kilku miejscach tańczą przy lokalnej muzyce i machają, żebyśmy się przyłączyli. Uśmiech i dzień dobry z każdego mijanego domu. Tylko psy niezmiennie kłapią za nami zębami kiedy przechodząc budzimy je z wieczornej drzemki. Na szczęście one też ostatecznie nie są nieprzyjazne i nieśmiało merdają ogonami kiedy je mijamy. Na Flores podobno żyją też warany, choć nie w takiej liczbie jak na Komodo. My jednak żadnego nie spotykamy.

{% include image.html file="gili_flores/flores1.jpg" description="Waranów nie ma, ale kolację można tu znaleźć pyszną." %}
