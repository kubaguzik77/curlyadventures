---
layout: post
title:  "Most na rzece Kwai"
author: kuba
categories: [ Tajlandia ]
image: assets/images/kanchanaburi/kan4.jpg
---

Kanchanaburi to stolica prowincji o tej samej nazwie, jest położona na północny zachód od Bangkoku. Można się tam dostać na kilka sposobów. Dostępne są autobusy, mini busy i oczywiście taksówki. O ile na warunki europejskie tutejsza cena taksówki nie zwala z nóg, o tyle wciąż nie jest to najtańsza możliwość.
 
Opcją budzetową przemieszczania się po Tajlandii (i, co zrozumiałe, nie najwygodniejszą) jest pociąg. Za 100 bahtow (ok. 13 złotych) możemy się nacieszyć komfortem 3 godzinnej podróży w wagonie trzeciej klasy. To i tak cena turystyczna, mieszkańcy płacą znacznie mniej. Cena jest uzależniona od koloru skóry kupującego i to nie jest pomysł sprzedawcy biletów, wszystko jest uwzględnione w oficjalnej rozpisce na tablicy informacyjnej. 

Podróż koleją pozwala nam zaoszczędzić trochę pieniędzy na trasie, ale niestety drugie tyle tracimy najpierw na niepotrzebnych przejazdach przez Bangkok. Pociąg rusza z niewielkiej stacji po drugiej stronie rzeki, daleko od naszego mieszkania. Grab (azjatycki Uber) musiałby przebijać się przez zakorkowane centrum, wymyślamy więc cwany skrót - Grabem przebijemy się tylko do rzeki, stamtąd łodzią przepłyniemy przez całe miasto i dostaniemy się w pobliże stacji. 

Transport rzeczny jest najlepszą alternatywą dla metra, które jest drogie i nie wszędzie dojeżdża. Rzeka przepływa przez centrum i jest tak samo zatłoczona jak główne, pięciopasmowe ulice. Tutaj zamiast gąszczu ciężarówek, skuterów, samochodów i tuk tuków po rzece pływaja wszelkiego rodzaju motorówki, statki, ciężkie barki, promy, a między nimi przemykają podłużne drewniane tramwaje wodne. 

Kiedy docieramy na miejsce dowiadujemy się, że to dobra przystań, ale dziś są prowadzone jakieś "roboty drogowe" na rzece i nasza łódź tego dnia nie pływa. Nie pozostaje nam nic innego jak zawołać kolejnego Graba i przebijać się na stację drogą lądową, tym razem z jeszcze gorszego miejsca, więc na stację wpadamy w ostatniej chwili.
 
<div class="videoWrapper">
<iframe src="https://drive.google.com/file/d/1KAv1sWDnHt5lx4Hwsyr8lsJMSQdIOugF/preview" width="640" height="480"></iframe>
</div>
<span class="caption">Ciekawostka z przystani, rzeka może i duża, ale ryby się w niej nie mieszczą.</span>

Wagony trzeciej klasy to drewniane ławki, małe wentylatory na sufitach, tłok i upał. Pociąg pędzi z szeroko pootwieranymi oknami, wagony nie mają drzwi ani żadnych zabezpieczeń na wypadek gdyby ktoś postanowił z wagonu wypaść. Wychylanie się przez okna też jest trochę ryzykowne. Miejscami stragany, domy czy znaki są postawione przy trasie wyznaczając tunel dla pociągu z dokładnością do centymetrów. Mamy wrażenie, że drzewa przycinane są tu przez pociągi - przez okna chwilami wpadają świeże listki i gałązki. Podróż to też okazja do zjedzenia obiadu lub zrobienia zakupów. Co kilka stacji do pociągu wsiada armia gospodyń, które sprzedają pasażerom przeróżne smakołyki. Jest ryż z kurczakiem, pierożki, makaron, jaja w skorupkach grillowane jak szaszłyki, różnego rodzaju sałatki, słodkości i napoje. Jest też surowe mięso, są kury albo żywe kraby. Pojedyncza porcja przekąsek kosztuje 20 bahtów, jakieś 2.50 zł. 

{% include image.html file="kanchanaburi/kan5.jpg" description="Trzecia klasa tajskiej kolei." %}

{% include image.html file="kanchanaburi/kan1.jpg" description="Przesadne wychylanie głowy to niekoniecznie dobry pomysł." %}


## Kanchanaburi

Miasto Kanchanaburi jest znacznie mniejsze i spokojniejsze niż Bangkok. Położone jest nad leniwie płynącą rzeką Kwai, na której kołyszą się drewniane łodzie. Pomiędzy drzewami wzdłuż brzegu wyrastają domki i niewielkie hoteliki zbudowane na palach bezpośrednio na samej rzece. W tej sielankowej atmosferze trudno wyobrazić sobie dramat, jaki ten region przeżył podczas II Wojny Światowej. 

W centrum miasta znajduje się muzeum Kolei Tajsko-Birmańskiej, opowiada o tragicznym projekcie który pochłonął życie ponad 100 tysięcy osób.

W 1942 roku Japonia podjęła decyzję o budowie strategicznego połączenia kolejowego pomiędzy Bangkokiem a Jangon w Birmie. Trasa kolejowa pomiędzy Tajlandią a Birmą była rozważana już w XIX wieku przez rząd brytyjski, ale uznano, że teren pełen wzgórz, przecinany wieloma rzekami i w większości porośnięty dżunglą byłby zbyt trudny i niebezpieczny. Japończycy jednak potrzebowali alternatywy dla drogi morskiej. Postanowili dokonać niemożliwego, czyli w nieco ponad rok zbudować 412 kilometrową trasę kolejową, karczując dżunglę, wysadzając skały, rozdzierając wzgórza i budując ponad 600 mostów. 

Do pracy w skrajnie nieprzyjaznym środowisku zatrudniono 180-250 tysięcy cywilnych robotników z Azji Południowo-Wschodniej i ponad 60 tysięcy jeńców wojennych, głównie Brytyjczyków, Holendrów i Australijczyków. Podczas niewolniczej pracy zmarło 12 tysięcy jeńców i około 90 tysięcy cywilów. Liczba tych drugich jest niestety tylko szacunkiem, w ich przypadku prowadzono tylko ogólne statystyki.

Budowę prowadzono jednocześnie od strony Birmy i od strony Tajlandii. Podobnie jak w przypadku zsyłek na Syberię czy do obozów koncentracyjnych, robotnicy transportowani byli zamknięci przez wiele dni w ciasnych, bydlęcych wagonach. Drogę do miejsca swojej pracy pokonywali pieszo, często w nocy, przez wiele dni. W porze suchej w skwarze i kurzu, w porze deszczowej tonąc w ulewnych deszczach, błocie i odchodach wylewających się z przepełnionych latryn obok mijanych obozów pracy. 

Szanse na przeżycie zwiększały się, jeśli obóz był położony w korzystnym terenie, np. w pobliżu rzeki zapewniający dostęp do wody. Niezależnie od położenia robotnicy pracujący po kilkanaście godzin na dobę cierpieli skrajne niedożywienie, wyniszczały ich tropikalne choroby. W muzeum we wspomnieniach jeńców, którzy przeżyli budowę, czytamy historie wspominające niewolniczą pracę za dnia przeplataną bezsennymi nocami, w których każdy w nieskończoność krążył pomiedzy prowizorycznymi latrynami a szałasami, w których więźniowie nieustannie atakowani byli przez komary i tropikalne robactwo. 

W innym ze wspomnień pojawia się historia, w której do obozu dotarła dostawa mięsa. Zdążyły się w nim zalęgnąć larwy. Było w takim stanie zepsucia, że nawet bezwzględni Japończycy uznali, że nie nadaje się dla więźniów, zostało więc zakopane. Po zapadnięciu zmroku jeńcy wykopali je, było ich szansą na przeżycie. 

Polityka żywieniowa wobec robotników była brutalna. Jeśli więzień przez chorobę nie był w stanie kontynuować pracy, przestawano wydzielać mu jego skąpą rację. Miało to motywować chorych do wyzdrowienia.

Niestety alianccy więźniowie często ginęli też z rąk swoich rodaków. Japończycy odmawiali oznaczania obozów jenieckich i szpitali czerwonym krzyżem, często umyślnie umieszczali więźniów przy strategicznych miejscach które były celami bombardowań. 

Kolej ukończono przed czasem, po 16 miesiącach pracy. Nie przetrwała długo, zamknięto ją już w 1947 roku. Do dzisiaj czynny jest jedynie odcinek, którym przyjechalismy z Bangkoku.

{% include image.html file="kanchanaburi/kan3.jpg" description="Most na rzece Kwai, jeden z najbardziej znanych elementów kolei Tajsko-Birmańskiej. Magda w wolnej chwili odświeżyła film z lat 70', z którego znany jest most. Po szczegółach historii, o których się tu dowiedzieliśmy, film wydaje się nierealistyczny, momentami wręcz groteskowy. Niewiele mówi o dramacie który się tu rozgrywał." %}

Muzeum jest położone naprzeciwko pięknego, idealnie utrzymanego cmentarza. Tuż po wojnie w dżungli przeprowadzono ekshumacje jenieckich cmentarzy. Ciała kilkudziesięcu Amerykanów pochowano w Stanach Zjednoczonych, pozostałych przeniesiono w miejsca dostępne dla bliskich ofiar. Cmentarz w Kanchanaburi jest największy. 

{% include image.html file="kanchanaburi/kan2.jpg" description="Teren podarowany został przez ludność tajską i stał się miejscem spoczynku 7 tysięcy Brytyjczyków, Holendrów i Australijczyków." %} 

Muzeum i cmentarz są utrzymywane w dużej części ze środków państw, które straciły na tych terenach swoich obywateli. Są świadectwem brutalnej historii, która pochłonęła ich życie tak daleko od domu. Każdy z grobów jest opatrzony nazwiskiem, stopniem i wiekiem, ci żołnierze nie są zapomniani. 

Brakuje nam tu jednak podobnego cmentarza cywilów i jeńców pochodzących z Malezji, Birmy, Tajlandii, Chin i innych państw regionu. Choć zmuszeni zostali do tej samej niewolniczej pracy i zginęło ich tu prawie dziesięciokrotnie więcej, ich groby wciąż pozostają w dżungli, wzdłuż tego, co zostało z kolei do naszych czasów. Nie ma spisu ich nazwisk, nawet liczby ofiar są jedynie orientacyjne. 

Kanchanaburi staje się ważnym miejscem na naszej mapie. Znamy tragiczną historię wojny w naszym regionie, ale przed przyjazdem tutaj niewiele wiedzieliśmy na temat tego z czym zmagali się ludzie na tych terenach. W tych temperaturach, pośród gęstej dżungli, ze świadomością jakich chorób można się tu nabawić, ta historia nabiera zupełnie innego, żywego wymiaru. 

Słynny most jest tylko częściowo oryginalny. Na filarach wciąż są ślady po bombach, które zniszczyły go pod koniec wojny. Dziś to atrakcja turystyczna, z mostem sprzedaje się tu koszulki i magnesy, na torach co kilka kroków ktoś robi sobie zdjęcie w jakiejś dziwnej pozycji. Prawdopodobnie część ludzi zna tylko tytuł filmu, nie historię która za nim stoi. 







