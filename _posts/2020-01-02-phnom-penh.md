---
layout: post
title:  "Zbrodnia w raju"
author: kuba
categories: [ Kambodża ]
image: assets/images/phnompenh/cover2.jpg
---

Drugi i jednocześnie ważniejszy cel naszej wizyty w Kambodży to zgłębienie tematu jej najnowszej historii. Khmerowie do dziś borykają się ze skutkami wojny w Wietnamie i wewnętrznych konfliktów, które targały krajem w latach '70.

To historia o której należy opowiadać, nigdy nie powinna zostać zapomniana. Podobnie jak nasz kraj dotknięty został brutalnymi zbrodniami wojennymi, tak Kambodża całkiem niedawno musiała zmierzyć się z reżimem, który na jej terenie napisał jedne z czarniejszych kart historii świata. 

Śladami trudnej historii Khmerów trafiliśmy w trzy miejsca: Muzeum Min Lądowych, Więzienie Tuol Sleng oraz Pola Śmierci Choeung Ek. Tych historii nie ma potrzeby ilustrować zdjęciami, w razie potrzeby można je znaleźć w internecie.

## Miny lądowe

Kilkanaście kilometrów poza granicami terenów świątynnych w okolicach Siem Reap można znaleźć niewielkie, niepozorne muzeum min lądowych. Jego założyciel, Aki Ra, podczas wojny jako dziecko został wcielony do oddziałów Czerwonych Khmerów w których podczas wojny zakładał i był świadkiem zakładania tysięcy min przeciwpiechotnych. Po zakończeniu wojny zaczął własnoręcznie, bez żadnych specjalistycznych narzędzi rozbrajać zaminowane miejsca. Od 1992 roku unieszkodliwił już ponad 50 tysięcy ładunków wybuchowych.

Są dwa główne źródła dzisiejszego niebezpieczeństwa związanego z uzbrojonymi bombami w Kambodży. Po pierwsze to pozostałości nalotów z czasów wojny w Wietnamie (naloty dywanowe, 2.7 miliona ton bomb amerykańskich zrzucanych codziennie w okresie ponad roku na Kambodżę, jako zaplecze północnego Wietnamu), po drugie to pola minowe utworzone podczas wojny domowej w czasie reżimu Czerwonych Khmerów (3 lata krwawego terroru komunistycznej władzy Pol Pota). 

Choć w Kambodży działa kilka organizacji usuwających ładunki wybuchowe, minie jeszcze wiele lat zanim kraj będzie znów bezpieczny. Na dzień dzisiejszy szacuje się, że uzbrojonych min lądowych i niewypałów na terenie kraju jest wciąż ponad 6 milionów. To ilość, która każdego dnia doprowadza do wypadków, w których cierpią głównie dzieci. Na terenie Kambodży <b> codziennie</b> dochodzi średnio do 2-3 wypadków powodowanych przez miny. Przewodnik, który oprowadzał nas po muzeum powiedział nam, że poprzedniego dnia doszło do dwóch tragicznych w skutkach eksplozji.

Aki Ra, założyciel muzeum, proces rozbrajania pól minowych rozpoczynał od bardzo prostych metod, które na ten moment wciąż należą do najbardziej skutecznych. Nie potrzebował do tego wykrywacza metalu ani specjalistycznego sprzętu. Podejrzany teren centymetr po centymetrze sondował zwykłym drewnianym patykiem. Opór na który natrafiał zaostrzony patyk oznaczał, że być może pod warstwą ziemii znajduje się mina. Aki Ra następnie ostrożnie wygrzebywał ładunek wybuchowy i ręcznie wykręcał zapalnik. 

To bardzo skuteczna, choć mozolna i niebezpieczna metoda. Doświadczony saper jest w stanie rozbroić w ten sposób tylko kilkanaście metrów kwardatowych dziennie. Alternatywą są na przykład tresowane szczury, które potrafią wyczuć ładunki wybuchowe, ale są zbyt lekkie, żeby je aktywować. Są jednak bardzo drogie, jeden kosztuje 6 tysięcy dolarów. Przewodnik śmieje się, że kiedy on jest chory, to trafia do najtańszego, publicznego szpitala. Chory szczur jest leczony w królewskim szpitalu w Phnom Penh.

Misją muzeum jest nie tylko podnoszenie świadomości o problemie w kraju i zbieranie środków na dalsze rozbrojenie, ale także pomoc ofiarom wypadków. Aki Ra obok muzeum wybudował szkołę, w której uczą się i mieszkają dzieci, które w brutalny sposób zetknęły się z bombami zalegającymi zazwyczaj w pobliżu ich domów na polach ryżowych, w dżungli, w ich własnych ogrodach. Nasz przewodnik również kilkanaście lat temu trafił pod opiekę szkoły. Ma uszkodzone oko, nie ma nogi. Jako dziesięciolatek podczas spaceru z rodzeństwem nastąpił na minę na polu ryżowym. On przeżył okaleczony, jego brat i siostra poranieni odłamkami zginęli ma miejscu.

## Tuol Sleng - S21

Masowe naloty dywanowe wojsk amerykańskich zbiegły się w czasie z początkami działalności partii Khmer Rouge, czyli Czerwonych Khmerów. Wyniszczone wojną państwo stało się polem, na którym wyrosnąć mogła skrajnie komunistyczna, totalitarna ideologia Pol Pota, przywódcy rewolucjonistów. Czerwoni Khmerzy przejęli władzę w wyniku wojny domowej w czasie której ich fanatyzm jeszcze nie był dostrzegalny. Zmieniło się to krótko po ich wkroczeniu do Phnom Penh, stolicy kraju, w 1975 roku.

Siły Khmer Rouge zostały przyjęte przez mieszkańców stolicy jako jej wyzwoliciele. Nikt nie spodziewał się, że reżim w ciągu trzech dni siłą zmusi 2 miliony mieszkańców do opuszczenia miasta, podobny los spotkał mieszkańców pozostałych terenów miejskich w kraju. Wypędzeni zostali osiedleni na wsiach, gdzie odtąd mieli zajmować się uprawą ryżu, o której nie mieli pojęcia. Stworzone komuny rolnicze były tak naprawdę obozami niewolniczej, nieludzkiej pracy. Najlżejsze przewinienie, typu zerwanie owoca z drzewa rosnącego w dżungli, własności państwa, natychmiast mogło zostać ukarane śmiercią. Kara śmierci nie była zresztą potrzebna, bo ludzie sami padali z głodu i wycięczenia.

Czerwoni Khmerzy ogłosili nastanie Roku Zerowego i powstanie nowego państwa, Demokratycznej Kampuczy. Nowy, lepszy świat miał być w ich zamierzeniu samowystarczalny i oparty na rolnictwie. Wszystko co nowoczesne lub co gorsza pochodzące z odrzucanego przez władze zachodu zostało zdelegalizowane. Zamknięto uniwersytety, szpitale, świątynie, fabryki, teatry, banki, sklepy. Budynki w których się znajdowały zaczęto sukcesywnie wyburzać, aby nie pozostawić nawet śladu po dawnej Kambodży.

Niszczenie dawnego państwa odbywało się na wielu poziomach, jednym z nich było planowe wymordowywanie inteligencji i przedstawicieli wolnych zawodów, jako naturalnych wrogów reżimu. Egzekucje były natychmiastowe i masowe, rozpoczęły się już na etapie wypędzania mieszkańców z miast. Przy braku możliwości weryfikacji kto należy do jakiej grupy zawodowej, Czerwoni Khmerzy przyjęli proste kryteria rozpoznawania wykształconej klasy. Wyrokiem śmierci było posiadanie niezniszczonych rąk lub noszenie okularów.

Jednym z namacalnych dowodów zbrodni jest Tuol Sleng, dawna szkoła średnia, która została zaadaptowana przez Czerwonych Khmerów na więzienie dla wrogów państwa. 

Mury szkoły położone są przy ruchliwej ulicy. Z tylnego siedzenia tuk tuka, który nas do niej zawozi, ta okolica niczym szczególnym się nie wyróżnia. Żadnego znaku, tuż obok kawiarnie i sklepy. Brama prowadzi na zielony dziedziniec budynku, który wyglądem nie odbiega od innych szkół które nieraz mijaliśmy w czasie naszej podróży po Azji. Podłużne budynki, po bokach klatki schodowe, do klas wchodzi się bezpośrednio z dworu z podłużnych balkonów. Co odróżnia to miejsce od zwykłej szkoły to kraty w oknach, a w niektórych miejscach drut kolczasty lub siatka, która na przykład nie pozwala przekroczyć balustrady na wyższych piętrach.

Wchodzimy do pierwszej z byłych klas. Nie ma tu ławek ani tablicy, w pustym pomieszczeniu jest tylko metalowa prycza pośród brunatno-czarnych plam krwi, którymi wciąż pokryte są kamienne kafelki. Na ścianie drastyczna fotografia przedstawiająca zmasakrowane ludzkie ciało leżące w tym pomieszczeniu, na tej pryczy. 

Kolejne pomieszczenie. Metalowe, połamane łóżko, kolejne, duże zdjęcie. Nie ma podpisów ani tablic, obrazy nie potrzebują dodatkowych słów.

Każde następne drzwi, to następne ofiary. Fotografie przedstawiają pomieszczenia tak jak zostały zastane przez pierwsze osoby z zewnątrz, które weszły do Tuol Sleng po ucieczce Czerwonych Khmerów w 1979 roku.

Więzienie było tajemnicą pilnie strzeżoną przez oprawców, kto raz przekraczał jego mury, nigdy go już nie opuszczał. 

Za czasów Demokratycznej Kampuczy do S-21 trafiło wielu, przewinęło się przez nie niespełna 20 tysięcy osób. Choć zarzuty wobec więźniów zawsze były te same - przesłuchiwani tu byli zdrajcy, szpiedzy i wrogowie państwa - bezpośredni powód aresztowania był zwykle dziełem całkowitego przypadku lub błahego przewinienia. Trafiali tam również sami rewolucjiniści, włącznie z byłymi strażnikami więziennymi.

Aresztowani zwykle spędzali w więzieniu 2-3 miesiące. Codziennnie torturowani zmuszani byli do sporządzenia dokładnego życiorysu i złożenia bardzo szczegółowych zeznań dotyczących zbrodni jakich się dopuścili. Przesłuchiwani byli bici, podtapiani, rażeni prądem, parzeni gorącymi narzędziami, wyrywano im paznokcie i łamano kości. Niektóre z opisów typowych przesłuchań są tak drastyczne, że trudno uwierzyć, że człowiek mógł wpaść na tak straszne pomysły.

Ostatecznie każdy się przyznawał, choć większość z nich nigdy nie słyszała o takich organizacjach jak CIA czy KGB. Więźniowie wskazywali kilka osób ze swojego otoczenia jako towarzyszy zbrodni i w krótkim czasie oni również trafiali do S-21. 

Wśród więźniów znalazło się też kilku obcokrajowców, między innymi Brytyjczyk i Nowozelandczyk, którzy w 1978 roku realizowali swoje marzenie rejsu po rajskich wodach regionu. Na swoje nieszczęście znaleźli się na terenie opanowanym przez Czerwonych Khmerów i natychmiast uznano ich za szpiegów. Podczas późniejszego procesu przytaczano obszerne zeznania jednego z nich, który aby przerwać tortury podawał absurdalne, ale skrzętnie notowane jako cenne informacje o swoich powiązaniach z CIA, podając nazwiska takich postaci jak col. Sanders, Walt Disney czy popularnych gwiazd muzyki i filmów.

Śmierć podczas przesłuchania zdarzała się rzadko, oprawcy bardzo pilnowali, żeby aresztowany nie umarł zanim nie złożył wszystkich zeznań. Dopiero po podpisaniu dokumentów przeprowadzano jego egzekucję. W przypadku przedwczesnej śmierci przesłuchujący mieli poważny problem, zdarzało się, że był to powód ich aresztowania.

Z 20 tysięcy osób, które były przesłuchiwane w Tuol Sleng przeżyło tylko 12. 

Bezpośrednim dowódcą i szefem S-21 był Kang Kek Iew, znany jako towarzysz Duch. Wydawał rozkazy egzekucji i tortur, często to on bezpośrednio decydował o tym kto i w jaki sposób ma być przesłuchiwany. Z jego notatek i zapisków na dokumentach, które pozostały w Tuol Sleng, wynika, że wielokrotnie rozkazy dotyczyły samych liczb, przykładowo, "zabić: 115, zatrzymać: 44". Na tych listach często pojawiały się nastolatki i młodsze dzieci.

Po upadku reżimu Duch uciekł na granicę Tajlandii, gdzie jako zaradny człowiek szybko nauczył się języka tajskiego i angielskiego. Wykorzystał te umiejętności zajmując posadę nauczyciela w obozie dla uchodźców, kilka lat później został wysłany do Chin jako ekspert języka Khmerskiego. Po powrocie do kraju zmienił tożsamość i przyjął chrzest w jednym z kościołów ewangelickich. 

Jego prawdziwa tożsamość została ponownie odkryta dopiero w 1999 roku kiedy został odnaleziony w dżungli przez dziennikarza, który odkrył, że Duch pracuje w chrześcijańskiej organizacji niosącej pomoc społeczną. Po publikacji wywiadu Kang Kek Iew oddał się w ręce władz w Phnom Penh. 

Proces towarzysza Ducha odbył się w 2007 roku, był pierwszym przywódcą Czerwonych Khmerów postawionym przed międzynarodowym sądem. Oskarżony o zbrodnie wojenne i zbrodnie przeciwko ludzkości został skazany na 35 lat więzienia. Wyrok w 2012 roku w wyniku apelacji został zamieniony na dożywocie.

## Choeung Ek

Wyjeżdżamy na obrzeża stolicy Kambodży, gdzie znajdują się pola śmierci, miejsce kaźni i masowych grobów tysięcy ofiar Czerwonych Khmerów. Takich miejsc jest w kraju kilkaset, ale Choeung Ek są największym i najważniejszym miejscem pamięci. Wiele spośród pozostałych masowych grobów nie jest dostępnych (są głęboko w dżungli lub na polach minowych), część nie została nigdy odkryta. Tu, pośród cichych, spokojnych pól zbudowano ogromną stupę, w której Khmerowie oddają cześć zabitym. Dla wielu to też symboliczny grób tych bliskich, których miejsca spoczynku nigdy nie odnaleziono.

Za czasów reżimu pola były miejscem regularnych, masowych egzekucji. Zabijano tu zarówno więźniów z Tuol Sleng, jak tysiące innych bezimiennych i niewinnych mężczyzn, kobiet i dzieci. 

Egzekucje odbywały się tu zawsze w nocy, w tajemnicy. Okoliczni mieszkańcy nie słyszeli strzałów, bo żadne strzały nie padały. Zbrodniarze używali metalowych lub drewnianych pałek, noży czy bagnetów.

Otaczające nas drzewa pamiętają wydarzenia sprzed lat. Wiele z nich ma swoje tragiczne historie, pozostawiono je jako żywe pomniki.

Przy jednym z pierwszych grobów po wejściu na teren Choeung Ek rośnie duża, stara palma o szerokich, twardych liściach, które z wyglądu przypominają ostrze piły. Dziś drzewo daje nieco cienia i wytchnienia odwiedzającym. W czasach Czerwonych Khmerów jego liście służyły oprawcom jako ostrza, którymi podrzynali gardła swoim ofiarom.

W centralnej części pól rośnie wysokie drzewo, w którego gałęziach wieszano głośniki, z których bezustannie grała głośna, rewolucyjna muzyka, która miała zagłuszać krzyki więźniów. Upiorne dźwięki komunistycznych pieśni wymieszane z warkotem agregatów prądotwórczych były często ostatnim co słyszeli umierający Khmerowie.

W innym miejscu, tuż obok grobu, w którym odkryto szczątki setek kobiet i dzieci, rośnie drzewo nazwane drzewem zabijania, Chankiri Tree. Jego historia jest szczególnie trudna, można ją bez większego trudu znaleźć w internecie. Nie będziemy jej przytaczać.

Choeung Ek to ogromny cmentarz, ale zupełnie inny niż te, do których jesteśmy przyzwyczajeni. Ścieżki wiją się wokół niewielkich zagłębień terenu w których odkrywano ofiary Czerwonych Khmerów. Choć ciała zostały ekshumowane, w porze deszczowej ziemia wciąż oddaje szczątki. Odwiedzających prosi się o szczególną ostrożność, gdyż łatwo nadepnąć na ludzkie kości, zęby, ubrania. 

Rzeczywiście, przy jednej ze ścieżek widzimy podłużną, złamaną kość. W innym miejscu w mokrej ziemii leżą fragmenty ubrań. Raz na kilka miesięcy pracownicy miejsca pamięci zbierają szczątki wypłukane z ziemi przez deszcz, kości są umieszczane w szklanych urnach przy których rodziny mogą modlić się i składać ofiary.

Centralne miejsce Choeung Ek to buddyjska stupa, w którym umieszczone zostały szczątki ekshumowanych ofiar. Stupa jest przeszklona ze wszystkich 4 stron, jej dolny poziom jest otwarty, każdy z bliska może zobaczyć ten najsmutniejszy dowód zbrodni Czerwonych Khmerów. 

W szklanych gablotach na platformach umieszczone są rzędy czaszek. Bardzo gęsto, jedna przy drugiej, poziom za poziomem. Na platformach na wyższych piętrach umieszczone są pozostałe kości. Piszczele, miednice, żebra. Platformy ciągną się aż do samego szczytu 62 metrowej stupy.

Wieża ludzkich szczątków to jednocześnie bardzo konkretny dowód ludobójstwa nie pozostawiający złudzeń co do okrucieństwa oprawców. Większość czaszek jest strzaskanych. Subtelne oznaczenia na każdej z nich i niewielka legenda wewnątrz stupy pozwalają na identyfikację wieku, płci ofiary oraz narzędzia, które pozbawiło jej życia. 

Wydaje się nam, że wewnątrz stupy jest nieskończona ilość tego, co zostało z ludzkich istnień, tymczasem jest w niej <i>tylko</i> 5000 czaszek. To ledwo drobny ułamek wszystkich ofiar reżimu Pol Pota. Szacuje się, że podczas jego rządów zginęło od 1.7 do 2.3 miliona Khmerów z 7-8 milionowego narodu. To co czwarta osoba. 

Wychowaliśmy się znając dobrze opowieści naszych dziadków o wojnie i o krzywdach, jakich doznali. Znamy historię obozów koncentracyjnych, ludobójstwa i zbrodni których dopuszczano się w trakcie II Wojny Światowej, innych wojen czy podczas rządów okrutnych dyktatorów. Tej historii nie znaliśmy ze szczegółami, po wizycie w Kambodży uważamy, że jest jedną z tych, o których nie wolno zapomnieć. Choć trudno zrozumieć jak to możliwe, żeby w imię idei bracia zabijali swoich własnych braci, w tym samym narodzie.

## Skrzywdzony kraj

Zdjęcie, które jest ilustracją do tego wpisu, to kwiat plumerii, rajskiego drzewa, które często można spotkać w Kambodży. Ten leżał na chodniku na dziedzińcu Tuol Sleng pod pięknymi, kwitnącymi akurat drzewami. Te same drzewa rosły tam być może za czasów reżimu.

Kiedy kończyliśmy wizytę na polach śmierci ostatnim rozdziałem audio przewodnika, jaki usłyszeliśmy, był utwór "Oh Phnom Penh", mówiący jednocześnie o smutku i nadziei. Opowiada o krzywdzie i tęsknocie do miasta, które zostało odebrane jego mieszkańcom. Niech ten utwór będzie zakończeniem i naszej opowieści o tym, co zobaczyliśmy.

<iframe src="https://drive.google.com/file/d/17KGgQDyriJX-SgMB7LBdAmr-QT8a7Bm2/preview" width="640" height="100"></iframe>
<span class="caption">Oh Phnom Penh</span>