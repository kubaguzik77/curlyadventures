---
layout: post
title:  "Polski malarz w Indonezji"
author: kuba
categories: [ Bali, Jawa ]
image: assets/images/agungrai/artist2.jpg
---

O Czesławie Mystkowskim dowiadujemy się w Czarnowie od cioci Jadzi. Opowiedziała nam o bracie swojego dziadka, polskim malarzu, który w latach dwudziestych poprzedniego stulecia podczas studiów w Paryżu poznał i poślubił Jawajkę. Miłość zaprowadziła go do dalekiej Indonezji, gdzie mieszkał i tworzył do końca swojego życia. Zmarł w 1938 roku w Dżakarcie. 

Z informacji które znaleźliśmy w internecie na <a href="https://investigasi.tempo.co/207/czeslaw-mystkowski-pelukis-polandia-yang-jatuh-cinta-pada-indonesia">jednej z indonezyjskich stron</a> wynika, że został pochowany na cmentarzu w Tanah Abang w grobie rodziny swojej żony, Corry van Rhjin. Grobowiec został odrestaurowany w 1970 roku dzięki staraniom Andrzeja Wawrzyniaka, polskiego dyplomaty i kolekcjonera sztuki. Niestety, najprawdopodobniej grób został w ostatnich latach rozebrany. 

Malarz nie mieszkał jednak tylko w samej Dżakarcie, wiele jego obrazów powstało również na Bali. Jeden z nich tu pozostał, dowiadujemy się o tym ze strony internetowej lokalnego muzeum. Jednym z punktów naszej wycieczki staje się więc Agung Rai, muzeum sztuki w Ubud. 

## Obraz, którego nie ma

Pod muzeum Agung Rai trafiamy godzinę przed jego zamknięciem. Na muzeum składają się dwa duże budynki, otoczone są cichym ogrodem pełnym niewielkich świątyń i rzeźb lokalnych bóstw, przed którymi palą się kadzidła i jak wszędzie, złożone są niewielkie ofiary. Muzeum położone jest tuż przy głównej drodze prowadzącej do Świętego Małpiego Lasu, ale niewiele osób zbacza z tej drogi. 

Muzeum nie jest małe, więc przyjęliśmy z Magdą strategię w której w pierwszej kolejności skupimy się na odnalezieniu właściwego obrazu. Reszta zaczeka, jeśli zostanie czas. 

Niestety po dokładnym przeczesaniu pierwszego budynku nie znajdujemy nawet śladu obrazu Polaka. Większość tego co oglądamy to nowoczesna sztuka, nijak się mająca do tego czego szukamy. Z każdą kolejną salą drugiego budynku nasze miny rzedną. Historia malarza, który opuścił kraj w czasach, kiedy tego typu podróż wymagała znacznie większej odwagi niż dzisiaj bardzo nas poruszyła i stała się ważnym punktem na naszej mapie wyspy. Wygląda jednak na to, że obrazu już tutaj nie ma.

Mijamy ostatnią salę, oglądamy ostatnie obrazy, śladu Czesława Mystkowskiego brak. Z poczuciem porażki kierujemy się w stronę wyjścia, gdzie od strony bramy akurat idzie starszy pan, który sprzedał nam nasze bilety. 

Wykorzystujemy ostatnią szansę i pokazujemy mu zdjęcie, które znaleźlismy w internecie, opowiadamy mu dlaczego interesuje nas ten artysta. On długo przygląda się fotografii, z jednej strony kojarzy ten obraz, ale z drugiej jest przekonany, że nie ma go w muzeum. Być może widział go gdzieś na Bali, ale jest pewien, że tutaj go nie ma. Prosi nas jednak, żebyśmy zostawili mu nasz numer telefonu. Kto wie, może kiedyś wrócimy na wyspę, a on do tego czasu usłyszy coś o obrazie, obiecał, że będzie o nas pamiętać.

Dzień kończymy w kawiarnii po drugiej stronie ulicy. Rozmawiamy o tym jak musiało wyglądać to miejsce prawie 100 lat temu, kiedy artysta tu zamieszkał, jak bardzo musiało go zachwycić to miejsce. Szkoda, że nie udało nam się zobaczyć obrazu właśnie tutaj, na jego wyspie. Naszą rozmowę przerywa telefon, dzwoni pan Agung Asrama:

> Rozmawiałem z moim bratem, jest właścicielem galerii sztuki obok muzeum. Jest pewien, że wie o który obraz chodzi, jest w jego prywatnej kolekcji. Przyjdzcie jutro!

{% include image.html file="agungrai/artist6.jpg" description="Ogród muzealny to plątanina ścieżek wokół drzew, fontann, figur i niewielkich świątyń. Jedno z niewielu spokojnych miejsc w tej części wyspy." %}

## Galeria sztuki

Budynek Agung Rai Fine Art Gallery wygląda niepozornie, w środku w półmroku niewielkiego pomieszczenia widać figurę boga Ganeśy, mężczyzny z głową słonia z jednym kłem. Otoczony jest dymem kadzideł i obrazami przedstawiającymi wyspę, jej świątynie, mieszkańców. 

Na podwórzu na zewnątrz budynku spotykamy właściciela. Pokazujemy mu zdjęcie obrazu, którego szukamy. Wie o jaki chodzi. 

Prowadzi nas przez kolejne budynki, budyneczki, korytarze i sale, na każdej ze ścian widzimy kolejne dzieła lokalnych artystów. W ostatniej sali jest tylko kilka obrazów, one nie są na sprzedaż, to prywatna kolekcja właściciela. Wśród nich wisi obraz polskiego artysty.

{% include image.html file="agungrai/artist1.jpg" description="Jedna z Balijskich świątyń namalowana przez Czesława Mystkowskiego. Trudno powiedzieć która, właściciel powiedział nam, że może znajdować się tu w Ubud, gdzie w takim właśnie stylu są budowane." %}

## Balijskie świątynie

Religią panującą na Bali jest hinduizm. Mieszkańcy oddają cześć swoim bogom poprzez rytuały odbywające się w świątyniach, podczas procesji i tańców, które można zobaczyć przed domami podczas świąt, a także przez ofiary canang sari, niewielkie koszyczki z kwiatami, ryżem i kadzidłem które są wystawiane na chodnikach przed domami Balijczyków.

Charakterystyczna brama z obrazu Czesława Mystkowskiego to typowy widok krajobrazu wyspy i najczęściej strzeże wejścia do świątyni. 

{% include image.html file="agungrai/artist3.jpg" description="Po obydwu stronach bramy często stoją posągi ubrane w kraciaste chusty lub osłonięte parasolem z tym samym wzorem." %}

Na wyspie jest wiele miejsc, które są dla mieszkańców święte. Poza samymi świątyniami takimi miejscami są niektóre góry, lasy lub źródła. Jednym z takich wyjątkowych miejsc jest Małpi Las w Ubud. 

Las jest odwiedzany codziennie przez całe rzesze turystów, głównie ze względu na kilkaset małp które w nim mieszka. Małpy na pierwszy rzut oka wyglądają sympatycznie, ale mieszkańcy ich nie lubią, często są agresywne. My dość szybko dowiadujemy się jak są bezczelne. Kiedy ja robię zdjęcie Magdzie, małpa zakrada się od tyłu, wskakuje na mój plecak i kradnie z kieszeni żel antybakteryjny do rąk. Lepiej żel, niż portfel.

Poza samymi małpami można tu jednak zobaczyć też tajemnicze, surowe budowle hinduistycznych świątyń poukrywane między drzewami. Dla Balijczyków to miejsce jest wyjątkowe, co jakiś czas las zamykany jest dla zwiedzających i wypełnia go monotonna, ceremonialna muzyka. Tutaj odbywają się kremacje i pochówki zmarłych mieszkańców. Niestety, turyści często nie o tym nie wiedzą.

Sam proces pochówku jest dla nas niecodzienny, opowiada nam o tym syn kucharza u którego zapisaliśmy się na lekcje gotowaia. Mówi nam, że mieszkańcy wierzą, że każde ważne wydarzenie ma odpowiednie miejce w kalendarzu, który jest obliczany na kolejny rok. Są przykładowo dobre dni na ślub, są dobre dni na pochówek. I odwrotnie, nie każdy dzień nadaje się na daną ceremonię.

Często zdarza się, że ktoś umiera i najbliższe dni nie są dobre na pogrzeb. Wtedy trzeba czekać - nieraz to tydzień, nieraz dwa tygodnie. Najczęściej zmarły czeka na pochówek w domu, w centralnej częsci mieszkania jest na to miejsce. Z oczywistych względów w tych temperaturach to może nie być proste przedsięwzięcie, ale mieszkańcy radzą sobie używając lód i formalinę. Pierwszy pogrzeb to złożenie ciała do grobu, tam oczekuje ono kilka lat na kremację. Drugi pogrzeb to najczęściej zbiorowa ceremonia, szczątki wyjmowane są z grobów i palone w przeznaczonych do tego miejscach, takich jak Święty Małpi Las.

## Opuszczamy Indonezję

Bali zmieniło się przez ostatnie 100 lat od kiedy mieszkał tu Czesław Mystkowski. Dziś każdy może dotrzeć na wyspę, podróż tutaj nie jest tak ogromną wyprawą jak na początku XX wieku. Miejsce wciąż jednak zachwyca i po kilku tygodniach tu spędzonych czujemy dlaczego mogło przyciągać kiedyś. 

Wyspa z jednej strony jest w wielu miejscach nowoczesna, pełnych drogich hoteli, barów i restauracji. Z drugiej strony zwyczaje mieszkańców, niezmienne od lat są dla nas niezwykłe i często trudne do zrozumienia. Procesje, ofiary, śpiewy. Wydarzenia religijne, które odbywają się swoim rytmem nie zważając na turystów i kurorty kilka metrów od nich, jak kilkudniowa  ceremonia kremacji tuż obok głównej plaży w Kucie, której jesteśmy świadkami.

Tutaj nowoczesny świat miesza się z bardzo starymi tradycjami, zupełnie innymi niż te które znamy. Chętnie kiedyś tu wrócimy!

