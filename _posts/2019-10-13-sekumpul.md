---
layout: post
title:  "Tarasy ryżowe i wodospady"
author: kuba
categories: [ Bali, Indonezja ]
image: assets/images/tagalalang.jpg
---

Ryż jest podstawą diety Balijczyków. Gotowany w rice cookerze lub smażony, jako danie główne, dodatek do dania, zupy, na śniadanie, obiad i kolację. Z ryżu robione są desery, ciasta, słodkie kleiki zawijane w liście bananowca, ciasteczka i przekąski. Ryż jest tu tani i dostępny (w przeciwieństwie do np. ziemniaków). 

Nie dziwne więc, że uprawy ryżu można spotkać praktycznie wszędzie. Wystarczy znaleźć się na obrzeżach miasta, żeby zobaczyć mniejsze i większe poletka ryżowe. Niektóre są niewielkie, wciśnięte między ulicami, inne ciągną się po horyzont. 

## Tegalalang

Są też spektakularne tarasy, które pomimo trwającej pory suchej pełne są wody spływającej setkami niewielkich kanałów. Pola Tegalalang są tak intensywnie zielone, że trudno oderwać od nich wzrok i patrzeć pod nogi. A patrzeć warto, już po kilku krokach Łukasz wpada całym butem w wodę. W innym miejscu słyszymy wrzask - za zakrętem niemiecka turystka zjechała o piętro w dół i wygląda teraz prawie jak Arnold Schwarzenegger maskujący się w błocie przed predatorem. Tarasy Tegalalang nie biorą jeńców.

{% include image.html file="tegalalang3.jpg" description="Co kilka metrów zakręt lub schodki." %}

Jesteśmy już nauczeni, że wszędzie i na każdym kroku trzeba być podejrzliwym kiedy przychodzi do zakupów i negocjacji cen. Jesteśmy zadowoleni z siebie, że kierowca który nas tu przywiózł zgodził się ostatecznie na dość rozsądną kwotę, ale uśpiło to naszą czujność i zanim zdążyliśmy wyskoczyć z samochodu przy ulicy wwiózł nas na parking, z którego jakaś lokalna mafia pobierała po 10000 rupii za "bilet" od głowy. Grosze, ale jednak. Nigdzie poza tym małym parkingiem nie widzieliśmy takiej budki.

Jedną z popularniejszych atrakcji na polach ryżowych są huśtawki. Nie wydają się jakoś przesadnie bezpieczne, są przywiązane do palm kilkunastometrowymi linami i miejscowi którzy je obsługują wypychają ludzi z całej siły ponad stromym zboczem. W Europie taka zabawa raczej by nie przeszła, szczególnie, że organizatorami nie są jakieś profesjonalne firmy, tylko chłopacy z dostępem do kilku palm, liny i karabińczyków. 

Tym razem negocjacje przeprowadzamy podręcznikowo. 

1. Sondujemy pierwszą lepszą opcję, pytamy o koszt. Cena jaką słyszymy jest podobna do ceny taksówki na cały dzień, miny nam rzedną. Nie jest negocjowalna. Kierowca, kiedy później go o to pytamy, mówi, że to standardowa opłata (być może to ta sama mafia co na parkingu).
2. Pytamy w innym miejscu. Cena identyczna. Dochodzimy do wniosku, że jeśli wszędzie tyle chcą, to wcale nie mamy potrzeby oglądania tarasów z góry. Z dołu jest równie ładnie.
3. Po drugiej stronie tarasów trafiamy w okolice jeszcze jednej huśtawki. Tu chłopacy wyglądają na najbardziej "lokalnych", mają tylko huśtawkę i kilka krzeseł, nie obok nie ma drogiej restauracji i trzeba się nagimnastykować żeby dojść tu w palącym słońcu. Szybko oceniamy stan huśtawki, liny wyglądają na nowe, jest jakiś rodzaj zabezpieczenia, decydujemy, że to nasza szansa. 
4. Przystajemy, żeby zrobić zdjęcie. Chłopacy zagadują, bierzemy udział w rytualnych pytaniach zapoznawczych, wszyscy się uśmiechają, kiedy pytają czy chcemy spróbować huśtawki, my mówimy, że niespecjalnie. 
5. Po zrobieniu kilku zdjęć zbieramy się do odejścia, pada sakramentalne "Wiesz, możemy zrobić zniżkę. Tylko dla was". Z ciekawości pytamy o cenę. "Ile osób?" "No, powiedzmy jedna". Cena jest dużo niższa, my już wiemy, że to weźmiemy, oni prawdopodobnie też. 
6. Nie jesteśmy przekonani, mówimy, że strasznie drogo. Jakby to kosztowało połowę... "Połowę?! To byśmy zbankrutowali!" My udajemy, że nie jesteśmy zdecydowani, oni udają, że nam wierzą. Kręcimy się jeszcze trochę, drapiemy po głowach, ale ostateczne zbieramy do odejścia. Cena spada z każdą sekundą. 
7. Już prawie dobijamy do naszej wymarzonej kwoty, ale widać, że doszliśmy do granicy poniżej której nie zejdą. Czas na ostateczny argument: "Dobrze, to zróbmy tak, wy pójdziecie na naszą cenę, ale my pójdziemy wszyscy, nie tylko jedna osoba". Deal done!
8. Płacimy za nas wszystkich połowę ceny, którą w pierwszym miejscu chcieli od osoby. 

Ubaw po pachy, trochę jak w wesołym miasteczku, tylko tutaj zabezpieczenie jest bardziej prowizoryczne. Lepiej nie testować, czy utrzymałoby człowieka który by z tej deseczki poleciał, wierzymy na słowo. Kontroli BHP raczej by nie przeszli, szczególnie kiedy jeden z chłopaków rozpędza się, wskakuje i uwiesza się do góry nogami na linie razem z huśtającym się Karolem. Gdyby mu to nie wyszło, to bardzo szybko zakończyłby karierę (choć spektakularnie).

{% include image.html file="hustawka1.jpg" description="Przygotowanie..." %}

{% include image.html file="hustawka2.jpg" description="...i efekt" %}

Podsumowując jeszcze temat targowania się, tutaj należy się targować z każdym i o wszystko. 

Przykład złej negocjacji: na targu chcemy kupić kilka przypraw. Pani ze straganu na dwa fronty (z jednej strony ja i Magda, z drugiej strony Łukasz) wpycha nam 3 razy więcej rzeczy niż chcieliśmy kupić, na dwa fronty negocjuje ceny. Jej pierwsza propozycja jest kosmiczna. Z trudem dochodzimy do jakiejkolwiek rozsądnej kwoty. Nieopatrznie któreś z nas mówi na głos liczbę w okolicy jej ostaniej propozycji, pani aż krzyczy z emocji. Wiemy, że niżej już nie zejdziemy. Ostatecznie to nie majątek, ale lekka porażka. Szczególnie, że później okazuje się, że za tą samą kwotę na dwóch frontach sprzedała nam kompletnie inną ilość produktów.

Przykład dobrej negocjacji: na innym targu chcemy kupić magnesy. Idziemy bardzo powoli, nie zatrzymujemy się, kiedy coś nam wpada w oko stajemy przy czymś innym, zaczynamy oglądać duże drewniane deski surfingowe do powieszenia na ścianie. Okropna tandeta, ale mówię, że w sumie ładne i sprzedawca próbuje mnie naciągnąć. Mówi ile kosztuja deski, mi się to bardzo podoba, bo od tej samej kwoty zacząłby rozmowę o magnesach. Chwilę dyskutujemy o deskach, ale ostatecznie stwierdzam, że chyba nawet nie mam tyle gotówki przy sobie, a on że by zbankrutował gdyby mi ją sprzedał za pieniądze które chcę mu dać. "To mogę za to wziąć coś małego, co to tu na dole, magnes? Może taki magnes..."

## Wodospad

Wodospady na Bali są różne. W większości są bajeczne i spektakularne, zazwyczaj są też dość mocno zatłoczone, szczególnie jeśli są łatwo dostępne. Krótki dystans autem + krótki spacer schodkami = tysiąc osób na miejscu, 99% usiłuje zrobić zdjęcie na instagrama. Trochę koszmar, szczególnie, że sami nie mamy instagrama. 

Sekumpul to inny rodzaj wodospadu. Jest daleko od turystycznego centrum wyspy, ostatnia godzina jazdy to bardzo wąska i stroma droga. Pewnie dlatego większość kierowców z którymi rozmawialiśmy marudziła i radziła nam, żebyśmy pojechali w inne miejsce. Twardo upieramy się na Sekumpul, bo z tego co się dowiedzieliśmy każdy kto go zobaczył twierdzi, że jest najpiękniejszy na wyspie. 

## Durian

Tym razem kierowca, mówi niezłym angielskim, jest bardzo wesoły i chętnie podchwytuje nasze pomysły. Kiedy wspominamy mu, że chcielibyśmy spróbować duriana, on śmieje się tak bardzo, że zaczynamy się bać czy zaraz nie skończymy wycieczki na jakiejś palmie albo ciężarówce z naprzeciwka. Na szczęscie ma na tyle podzielną uwagę, że niedość, że się nie rozbija, to jeszcze po drodze wypatruje stoisko z durianami. Zatrzymuje się kawałek dalej i każe nam czekać w samochodzie - jeśli sprzedawca nas zobaczy, to dostaniemy cenę turystyczną, nie balijską. 

> Tylko błagam, nie w samochodzie!

Duriany rosną dośc powszechnie na Bali. Z wyglądu to przedziwna, wielka (jak arbuz) kolczasta gruszka, która w środku chowa pestki otoczone papkowatym miąszem. Kontrowersyjną kwestią dotyczącą duriana jest jego zapach. Jedni snują opowieści o zgniłej cebuli, czosnku i przepoconych ubraniach, inni mówią wprost, że śmierdzi jak śmietnik zostawiony kilka dni na słońcu. W miejscach publicznych wnoszenie duriana (a już tym bardziej spożywanie) jest często zakazane. My mamy podzielone opinie. Magda nie może się do niego zmusić, dla mnie zapach jest mocny, ale nie tragiczny, Łukasz twardo zjada kolejne kawałki a Karol po tym jak go poczuł nie chce nawet podejść bliżej niż na kilka metrów. 

<div class="videoWrapper">
<iframe src="https://drive.google.com/file/d/15Ly_4ZEuGhI7b10kLNFAvM9AmmzoJD5r/preview" width="640" height="480"></iframe>
</div>
<span class="caption">Relacja z akcji "Durian"</span>

## Sekumpul

Po kilku godzinach jazdy czekają nas kolejne godziny trekkingu do wodospadu, ale pomijając kilkaset stromych schodków w dżungli od szczytu wodospadu (i z powrotem - jest tylko jedna droga) to przede wszystkim przepiękny spacer, nie wysiłek. Droga wije się polami ryżowymi, brzegiem jedynej wioski w okolicy i samą dżunglą. Nasz przewodnik to przesympatyczny młody chłopak, opowiada nam o okolicy, o życiu w wiosce, o tym jak i gdzie znaleźć różne owoce i przyprawy. Sam jest też ciekawy świata, marzy mu się wyjazd do Polski. Jego starszy brat spędził w naszym kraju dwa lata. 

Ścieżka jest tak piękna, że momentami aż nierealistyczna, więc zamiast ją opisywać pokażemy kilka zdjęć. 

{% include image.html file="sekumpul2.jpg" description="Droga do wodospadu przecina pola ryżowe." %}

{% include image.html file="sekumpul4.jpg" description="Nasz przewodnik." %}

<div class="videoWrapper">
<iframe src="https://drive.google.com/file/d/1jtJ9kG0oR-sNtheG9MPkqJB_q_NvVopt/preview" width="640" height="480"></iframe>
</div>
<span class="caption">"Ze względów bezpieczeństwa proszę nie podchodzić do skraju urwiska" - nie napisał tu nikt nigdy</span>

{% include image.html file="sekumpul1.jpg" description="Cel osiągnięty: wodospad Sekumpul." %}

<div class="videoWrapper">
<iframe src="https://drive.google.com/file/d/1BgTOPGGjrPKnANhEd43J3CaQEMC9f9Rs/preview" width="640" height="480"></iframe>
</div>
<span class="caption">...i Sekumpul z bliska.</span>

Wodospad jest ukryty w dżungli, woda wypływa ze źródła które dla mieszkańców jest święte (na górze zbudowana jest niewielka świątynia), spada w prawie 100 metrową przepaść z siłą i prędkością pociągu. Kiedy zbliżamy się do wodospadu po raz pierwszy na Bali czujemy prawdziwe zimno. Tutaj jest inaczej, jest znacznie mniej ludzi, nikt tu nie sprzedaje pamiątek. W wodzie pływa jadowity wąż (którego nie widzieliśmy), wodospad potrafi też nabić guza (dziecko hasało po śliskich kamieniach, a teraz dalej hasa, na szczęście jest całe, tylko wygląda jak bokser po walce). 

Po wdrapaniu się z powrotem na górę droga powrotna jest już na skróty, przewodnik wsadza nas na motocykle swoich kolegów i mkniemy wąską ścieżką przez dżunglę. Bez kasku to dość przerażające doświadczenie, ale chłopaki nieźle sobie radzą i dowożą nas na miejsce w jednym kawałku.


