---
layout: post
title:  "Himalaje - 2/3"
author: kuba
categories: [ Himalaje ]
image: assets/images/himalaya/himcover2.jpg
---

Kolejny etap drogi, zaczynamy wątpić, czy zmieścimy się w trzech częściach.

## 4. Bhupsa -> Surke

Tym razem droga natychmiast zaczyna stromo się wspinać i jej profil się nie zmienia aż do Kari La, przełęczy na 2880 metrach. Spektakularny widok na Khatang i kilka innych gór, które powoli zaczynają nas otaczać rekompensuje wysiłek. 

Co chwilę przed lub za nami słyszymy podzwanianie karawany mułów. Na wąskich ścieżkach czujemy się momentami jak na autostradzie lub torach kolejowych, po których raz za razem pędzi towarowy pociąg sympatycznych i z twarzy raczej niemądrych konio-osiołków. Na końcu każdego składu jest zawsze konik-marzyciel. Jest kilkanaście metrów za grupą i niezauważony przez poganiacza skubie trawkę, niucha krzaczki, generalnie nie przejmuje się zbytnio drogą.

{% include image.html file="himalaya/muly1.jpg" description="Trochę koń, trochę osioł. Tutaj muły na parkingu." %}

Po kolejnej przełęczy wracamy na wysokość 2720 metrów do zimnej rzeczywistości noclegu.

Kiedy na ganku łapiemy ostatnie promienie słońca do lodgy konno dociera starsza para, którą minęliśmy na szlaku. Oboje wyglądają na 70-80 lat, byli ostrożnie prowadzeni przez grupę Szerpów. Zastanawialiśmy się czy są kimś ważnym, czy może po prostu są bogaci i to ich ekstrawagancki pomysł na wakacje.

Nasza ocena "pewnie bogaci Niemcy" jest jednak niesprawiedliwa. Starsi ludzie są ważnymi gośćmi, nasza gospodyni wita ich w progu nakładając im na szyje białe szale. W Nepalu to znak szacunku. 

Chwilę później rozmawiamy z kobietą. Wątek niemiecki jest tylko częściowy, ona i jej towarzysz są przedstawicielami szwajcarskiej organizacji pozarządowej, która od dłuższego czasu wspiera region Everestu. W ciągu ostatnich 30 lat wybudowali tu szkołę, niewielką elektrownię, doprowadzili do małej edukacyjnej reformy na lokalnym szczeblu, szkolą nauczycieli i uczą młodych ludzi zawodów.

Opowiada nam z jakimi trudnościami mierzą się mieszkańcy. W innych krajach im człowiek jest bogatszy, tym wyżej mieszka. Tu jest na odwrót. Dzieci pochodzące z wiosek położonych w górach w ciągu tygodnia mieszkają w szkole, wracają do domów na weekendy. Same pokonują trasy, z którymi my mierzymy się przez kilka dni. Odległość jest najmniejszym problemem, droga jest niebezpieczna. W zeszłym roku dwoje dzieci utonęło, kiedy podczas monsunu woda porwała jeden z mostów. Od tego czasu dzieci wracają do domów tylko podczas pory suchej.

Szwajcarzy ostatecznie mają znacznie więcej energii niż podejrzewaliśmy. Po odpoczynku w lodgy chwytają za kijki i jak kozice ruszają w dół stromego zbocza, tego samego wieczoru mają zaplanowanych kilka spotkań w jednej ze wsi położonych w dolinie. 

## 5. Surke -> Phakding

O 5:00 budzimy się w najzimniejszym jak dotąd pokoju, ale zdaje się, że to początek nowej tradycji. Pomimo kilku stopni na zewnątrz gospodyni aż do ostatniej chwili przed położeniem się spać trzymała pootwierane na oścież drzwi i okna. Poranny mróz wygnał z pokoju nawet pająki, które tym razem wisiały nie w łazience, ale bezpośrednio nad naszymi głowami wokół żarówki, przy której zdaje się grzały sobie łapki. 

Pierwszy etap to zdejście do Surke. Uznaliśmy, że lepiej spać wyżej, kosztem dłuższego marszu rano. Kolejne noclegi położone będą o setki metrów ponad Surke, więc czas już zacząć przyzwyczajać nasze organizmy do nowych warunków.

{% include image.html file="himalaya/road_2.jpg" description="Droga miejscami jest nieprzyjemna, trudno sobie wyobrazić jak wygląda podczas monsunu." %}

Surke to niewielka wieś położona na skraju górskiej rzeki, którą pokonujemy kolejnym wiszącym mostem. Tam czas na śniadanie. Wzdłuż szlaku oprócz lodgy co jakiś czas spotyka się herbaciarnie, każda oferuje te same rodzaje lokalnych herbat. Z każdym dniem zmieniają się tylko ceny, niestety na naszą niekorzyść.

W połowie dnia zmienia się też towarzystwo na szlaku. Pojawiają się pierwsze grupy idące z przewodnikami. Największa taka karawana to kilku przewodników, kilkunastu turystów i drugie tyle porterów z bagażami. Osób które same dźwigają swój dobytek jest raczej niewiele.

{% include image.html file="himalaya/porter.jpg" description="Poza bagażami turystów porterzy niosą w góry praktycznie wszystko co można sobie wyobrazić. Jedzenie, zaopatrzenie sklepów, materiały do budowy domów..." %}

Liczba ludzi na szlaku zwiększa się, bo dziś nasza droga łączy się z pierwszym dniem szlaku z Lukli, wsi z której startuje najwięcej osób, bo jest w niej lotnisko do którego można doleciec z Kathmandu. To droższa opcja, ale też mniej korzystna dla aklimatyzacji, bo szlak jest o kilka dni krótszy i ma się mniej czasu żeby przyzwyczaić się do nowej wysokości.

Oprócz grup dziś spotykamy też pierwsze jaki, które schodzą z gór obładowane bagażami jak... jaki. Niskie, kudłate rogacze zachowują się zupełnie inaczej niż muły. Osiołki drepczą po szlaku, skubią trawkę, czasem biegną albo uparcie stają w miejscu. Jak za to idzie ciężko, powoli, równo jak czołg. 

Przy mijających jakach nie wolno stawać od strony strumienia czy przepaści, to dla nich obraźliwe. Zawsze trzeba stać przy skale, bo w przeciwnym przypadku jak kopniakiem upewni się, że człowiek znajdzie się w strumieniu, przy którym tak bardzo chce być.

Po wyjątkowo szybkim 7 godzinnym marszu nocujemy w Phakding, ostatniej miejscowości poniżej 3000 metrów. Udaje się nam złapać kilkanaście minut internetu, prąd, a we wspólnej sali pali się w piecu. Niestety w pokojach jest niewiele cieplej niż na zewnątrz, ale do tego zaczynamy się już przyzwyczajać.

## 6. Phakding -> Namche Bazaar

Koniec kręcenia się góra-dół. Droga do Namche przez cały dzień konsekwentnie się wspina i na koniec nie będzie odpoczynku, tylko najgorszy, stromy odcinek.

Choć jesteśmy na jednym z najbardziej zatłoczonych fragmentów trasy, przez pierwsze godziny na szlaku nie ma nikogo oprócz nas. Wygląda na to, że tylko my daliśmy radę wyjść ze śpiworów o świcie. To oczywiście nie tyczy się Szerpów, widać, że wielu z nich jest już w drodze od dłuższego czasu. Porterzy dźwigają ciężkie pakunku, inni w swoich sprawach pędzą szlakiem pomiędzy wsiami, dzieci są w drodze do szkoły.

W Polsce kiedy robi się zimno uruchamiamy ogrzewanie i zamykamy szczelnie drzwi i okna. Tutaj drzwi wszędzie są pootwierane, w niektórych powiewa tylko cienka zasłonka. Zatrzymujemy się na herbatę w jednym z lodowatych domów, przyciągnęła nas spokojna muzyka, którą głośno mają włączoną gospodarze. W środku wsłuchujemy się w słowa i słyszymy wszechobecne "Om mani padme hum". 

Mieszkańcy wydają się być bardzo religijni, wszędzie na trasie powiewają modlitewne flagi, terkoczą młynki modlitewne którymi kręcą przechodnie, co kawałek czorten lub ściana z wyrytymi mantrami. Widzimy starszych ludzi siedzących przed domami i recytujących mantry na sznurkach buddyjskich paciorków. Pod tym względem jest tu zupełnie inaczej niż w Kathmandu. Góry skłaniają do refleksji, to chyba niezależne od kraju. 

{% include image.html file="himalaya/mlynki.jpg" description="Młynki modlitewne są tu wszędzie, od małych, lekkich, po wielkie, ciężkie i podłączone do dzwonu który uderzany jest przy każdym obrocie." %}

Odcinek Phakding - Namche to granica Parku Narodowego Sagarmathy, Everestu. Tutaj sprawdzane i sprzedawane są permity, w kolejnych punktach kontroli policja, wojsko lub pzedstawiciele lokalnych władz prowadzą dokładną ewidencję turystów.

{% include image.html file="himalaya/selfie1.jpg" description="Po przekroczeniu granicy parku robimy kontrolne selfie, zobaczymy, jak w tym samym miejscu będziemy wyglądali za kilka dni." %}

Na terenie parku spotykamy znacznie mniej wiosek i lodgy, widzimy też tylko pojedyncze muły, ale za to szlak opanowują ciężkie zastępy jaków.

To, że z jakami nie ma żartów widzimy na moście Hilarego, ostatnim wiszącym nad potężną przepaścią moście przed Namche.

Kiedy na most wkroczyła karawana rogaczy wszyscy idący z drugiej strony ludzie zaczęli uciekać. Wiszący most jest w stanie na szerokość pomieścić dwoje ludzi, ale tylko jednego jaka. Jak się nie zatrzyma, więc próba sił kilkaset metrów ponad rwącą rzeką to zły pomysł.

{% include image.html file="himalaya/yak.jpg" description="Jak dumnie opuszczający most Hilarego. Ładunek przeniesie, choćby po trupach." %}

Namche Bazaar, przedziwne miasto pośrodku Himalajów na wysokości 3440 metrów n.p.m. Choć nie ma tu absolutnie żadnego połączenia samochodowego, są tu sklepy sportowe, bary, piekarnie, usługi takie jak fryzjer czy dentysta. To też podobno ostatnie miejsce, w którym można wziąć gorący prysznic (drogi, w naszej lodgy kosztuje 400 rupii czyli 15 złotych). To pierwszy nocleg powyżej 3000 metrów,  więc jutro czeka nas dzień aklimatyzacji. 

## 7. Namche Bazaar - aklimatyzacja

Aklimatyzacja to nie dzień leniuchowania. W kolejnych dniach będziemy nabierać wysokości, ale nie można tego zrobić zbyt gwałtownie. Co kilka dni powinniśmy przenocować 2 dni w tym samym miejscu, ale w ciągu dnia wspiąć się jak najwyżej w okolicy. To pomoże przyzwyczaić się do rozrzedzonego powietrza.

Na szlaku spotykamy biało-czerwone drogowskazy "Polish Memorial". Na końcu wąskiej ścieżki znajdujemy wzniesienie, z którego roztacza się widok na potężne ośnieżone szczyty, wśród nich dwa majestatyczne wierzchołki, Everest i Lhotse. 

W centralnym punkcie wzniesienia znajduje się czorten otoczony modlitewnymi flagami. Flaga, która powiewa na jego szczycie jest biało-czerwona. Miejsce jest upamiętnieniem polskich himalaistów, którzy nie wrócili z wypraw na 8-tysięczniki. Na tablicach chronologicznie wypisane są wszystkie nazwiska, listę kończą wspomnienia ostatnich wypadków na Broad Peaku, Gaszerbrumie i Nanga Parbat. Kiedy stoimy i rozmawiamy o tym małym fragmencie Polski, nagle nad czortenem przelatuje potężny orzeł.

{% include image.html file="himalaya/czorten.jpg" description="Orła do zdjęcia przepłoszyliśmy." %}

{% include image.html file="himalaya/tenzing.jpg" description="Niedaleko polskiego memoriału jest pomnik Szerpy Tenzinga Norgaya, bohatera narodowego Nepalu, który razem z sir Edmundem Hilarym jako pierwszy stanął na mt Evereście." %}

Szlak który dziś pokonujemy technicznie nie jest dużo trudniejszy od tego czego dotychczas doświadczaliśmy, tym razem jednak okazuje się, że pomimo tego, że nie mamy plecaków, to wspina się nam dużo trudniej. Szybko łapiemy zadyszkę i mamy wrażenie, że w każdy krok trzeba włożyć nieco więcej wysiłku niż dotychczas. To nie jedyna zmiana, na horyzoncie zaczynają nam towarzyszyć najwyższe góry.

{% include image.html file="himalaya/everest1.jpg" description="Dzień aklimatyzacji to widoki jak z planu Władcy Pierścieni." %}

Jakie atrakcje poza samą wędrówką może zapewnić okolica Namche? Błądząc po okolicy wysokości 3800 metrów trafiamy do klasztoru w Khumjung, w którym mnisi mają nie lada relikwię: 300-letni skalp Yeti.

Yeti według Szerpow jest wyższy od człowieka, ma gęste brązowe futro i twarz podobną do ludzkiej. Niewyjaśnione zniknięcia jaków potwierdzają teorię istnienia agresywnego stwora. 

Kilkadziesiąt lat temu sir Edmund Hilary wypożyczył skalp i oddał go do badań DNA. Z testów wyszło, że bliżej mu do antylopy niż do Yeti, ale z drugiej strony nikt nie posiada próbki DNA samego Yeti, więc zbieżność z antylopą według Szerpów niczemu nie zaprzecza.

{% include image.html file="himalaya/yeti.jpg" description="Yeti we własnej osobie." %}

Wieczór we wspólnej sali sprzyja integracji z resztą wędrowców. Poznajemy Ari, dziewczynę z Indii mieszkającą w Los Angeles i Harolda, chłopaka z Gruzji. Co chwila podbiega też do nas 4 letnia córka gospodarzy, która przedstawia się nam jako Tasi Lhamo Sherpa. Rezolutna dziewczynka doskonale rozumie i mówi po angielsku, w swoim domu codziennie spotyka obcokrajowców. Tu, w sercu Himalajów ma więcej kontaktu z różnorodnością świata niż w niejednej międzynarodowej szkole.

{% include image.html file="himalaya/lamo.jpg" description="Mała Lamo Sherpa, która opowiada jakąś skomplikowaną historię o zatyczce od długopisu." %}