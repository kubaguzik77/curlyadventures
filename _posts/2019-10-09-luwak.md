---
layout: post
title:  "Słodko-gorzki smak Kopi Luwak"
author: kuba
categories: [ Bali, Indonezja    ]
image: assets/images/kawa.jpg
---

Wśród rzeczy z których słynie Bali wymieniane są między innymi wodospady, tarasy ryżowe i kawa Kopi Luwak. Dzisiaj opowiemy co nieco o kawie.

Klimat panujący w Indonezji sprzyja uprawie kawy, dlatego na Bali można znaleźć sporo plantacji, głównie w centralnej części wyspy. Wyprawa nie jest szczególnie skomplikowana, bo najbliższe uprawy znajdują się już kilkanaście minut poza granicami Ubud. 

Plantacje w zderzeniu z turystami w większości działają według tego samego, całkiem przyjemnego schematu. Wejście jest darmowe, przewodnik oprowadza gości po terenach upraw, częstuje darmowym zestawem degustacyjnym i na końcu zaprowadza do sklepiku, w którym (bogatsi) turyści zostawiają znacznie więcej pieniędzy niż właściciele zarobiliby na sprzedaży biletów. 

Spośród miejsc znajdujących się stosunkowo blisko naszego domu wybieramy plantację Bali Pulina i jesteśmy zachwyceni przewodnikiem który wyjątkowo dobrze mówi po angielsku. Ścieżki wijące się pomiędzy krzewami arabiki i robusty poprzetykane są uprawami chyba wszystkich możliwych owoców i przypraw jakie można spotkać na wyspie. Z naszej perspektywy prawie każda z roślin jest tu egzotyczna, można tu zobaczyć rosnące banany, limonki, cytryny, wanilię, ananasy, cynamon, aloes, hibiskus, mango, kakao i oczywiście kawę arabikę i robustę. Teo bardzo wyczerpująco odpowiada na każde pytanie Magdy, która jest przeszczęśliwa na każdym kroku tajemniczego ogrodu plantacji. 

Tym co jednak najbardziej ekscytuje odwiedzających balijskie plantacje jest kawa Kopi Luwak, czyli najdroższa kawa świata. Tutaj znana jest po prostu jako kawa Luwak, "kopi" to po indonezyjsku kawa i w większości restauracji i kawiarni podawana jest lokalna Kopi Bali. Kawy Luwak spróbować można za to na plantacjach, które są jednymi z niewielu miejsc na świecie gdzie ten typ kawy jest produkowany.

O tym, że ta kawa jest wyjątkowa nie stanowi jakiś jej specjalny gatunek, ale proces jej "przetwarzania" i selekcji owoców. Według lokalnych przewodników wybierane są tylko najlepsze ziarna, a w procesie decyzyjnym czynnie uczestniczą Luwaki, od których nazwę wzięła sama kawa. 

Luwak to z pyszczka dość sympatyczna pochodna łasicy lub kuny. Niewielki ssak wygląda przyjaźnie, ale to tylko pozory, bo tak naprawdę jest dość agresywny. Dotykać nie można, bo gryzie. Na plantacjach luwaki zajmują się głównie pałaszowaniem kawy (i ponoć gardzą marnymi owocami, wyjadają tylko najsmaczniejsze), owoc jest dość twardy, ale żołądki luwaków trawią go bez większego problemu i pozostawiają oczyszczone ziarna, które wędrują dalej przewodem pokarmowym zwierzaka i wydostają się z niego jedyną drogą przewidzianą w tym zakresie przez matkę naturę. Plantatorzy ziarenka czyszczą (miejmy nadzieję, że dokładnie), wypalają, a następnie sprzedają za kosmiczne pieniądze. 

Na plantacji filiżanka Kopi Luwak kosztuje 50.000 rupii. Jak na kawę na Bali to wyjątkowo drogo, ale z drugiej strony to niecałe 14 złotych, kwota która za kawę nikogo by w Polsce nie zdziwiła. Ale to jednak Luwak - internet podpowiada, że ceny za tę kawę osiągają nawet 30-80 dolarów za filiżankę. Spodziewamy się, że po jej spróbowaniu chmury rozstąpią się, usłyszymy anielskie śpiewy lub chociaż nasze podniebienia doznają "czegoś" czego nigdy nie zapomnimy... Brutalna prawda jest taka, że kawa jest dość kwaśna, ale poza tym nie czuć żadnej dramatycznej różnicy. Wydanie na nią 80 dolarów było by średnim pomysłem.

{% include image.html file="luwak4.jpg" description="Degustacja" %}

Odchodząc nieco od legendy nabudowanej na arcymądrości luwaka w kwestii wyboru owoców, mamy wrażenie, że to głównie chwyt marketingowy. Cena jest wysoka, bo specyficzny proces rzeczywiście nie pozwala na masową produkcję, ale kto wie skąd tak naprawdę wziął się cały ten pomysł. Prawdopodobnie te kudłate szpaki pustoszyły kiedyś plantacje i ktoś wpadł na pomysł, żeby spróować mimo wszystko odzyskiwać i sprzedawać to, co szkodnik zeżarł. Pomysł chwycił.

Mimo wszystko mamy dość mieszane uczucia. Na plantacji widzimy tylko kilka pokazowych luwaków, nie widzimy gdzie mieszka reszta, ale nawet te pokazowe siedzą w dość ciasnych klatkach. Karmione są tylko owocami kawy i o ile dziko żyjące chętnie trochę ich podjedzą, o tyle to nie jest podstawa ich diety i jedyny naturalny pokarm. Szkoda zwierzaków, zwykła Kopi Bali jest równie dobra. 

{% include image.html file="luwak.jpeg" description="Luwak kiedyś kawę kradł, a teraz wpadł jak śliwka w kompot, bo człowiek który zwietrzył interes tak łatwo już luwaka nie puści." %}





