---
layout: post
title:  "Góra Ijen"
author: kuba
categories: [ Indonezja, Jawa ]
image: assets/images/ijen1.jpg
---

Indonezja położona jest w obszarze szalenie aktywnym sejsmicznie. Siedemnaście i pół tysiąca wysp leży na grzbietach kilku płyt tektonicznych które nieustannie ścierają się ze sobą powodując poważne problemy mieszkańców. Na granicy płyt sundyjskiej i płyty australijskiej występuje zjawisko subdukcji, jedna z płyt wciska się pod drugą z prędkością 7 cm rocznie. To właśnie na tej granicy rozciąga się łańcuch wulkanów, który uformował między innymi Jawę, Sumatrę, Bali czy Wyspy Sundajskie. Tu wyspy pustoszone są brutalnymi trzęsieniami ziemi i falami tsunami. 

Jednym z kilkudziesięcu aktywnych wulkanów Indonezji jest Ijen, który góruje nad wschodnią Jawą. Jest wyjątkowy, bo w jego kraterze nieustannie płoną spektakularne, niebieskie płomienie otoczone zółtymi, trującymi wyziewami siarki. Jest też jedynym aktywnym wulkanem w regionie do którego krateru można bezpiecznie (w miarę) zejść.

## Droga do Ijen

Przeprawa z centrum Bali na Jawę zajęła nam kilka godzin. Aufa, nasz kierowca-przewodnik, pomógł nam przedostać się na północ wyspy skąd disco-promem przepłynęliśmy na Jawę. Tutejsze promy mają specyficzny klimat. Raczej trudno tu spotkać turystów, Balijczycy mieszają się z Jawajczykami (i choć to ten sam kraj, każda z wysp to inny język, inna kultura), panuje tu ogromny harmider okraszony lokalnym disco-polo puszczanym z kolumn, które w Polsce wystarczyłyby do obsłużenia średniej wielkości koncertu. Dlaczego ta muzyka - nie wiadomo, nikt nie wydaje się być nią przesadnie zianteresowany. Jedynie dorodne karaluchy tańczą między nogami pasażerów.

Karaluchy okazały się chętnie towarzyszyć nam nie tylko na promie. Nasz hotel, jak dotąd najgorszy nocleg, okazał się dość przestronnym domem w którym mieszkaliśmy my i cały zastęp sympatycznych wąsatych robali ze statku. Spodziewliśmy się czegoś innego, ale uznaliśmy, że przynajmniej mamy spore miejsce tylko dla nas. Później okazało się, że nie do końca i nie tylko robale nie przejmowały się zakluczonymi drzwiami. 

{% include image.html file="ijen2s.jpg" description="Jeden z disco-karaluchów" %}

## Targ w Glagah

Jawa to wyspa zupełnie inna niż Bali. Tutaj nie widzieliśmy turystów, w przeciwieństwie do hinduistycznego Bali panuje tu Islam. Widać to po ubiorze mieszkańców, po ich domach, sklepach, napisach. Jak bardzo jesteśmy tu nietutejsi dowiedzieliśmy się wieczorem, kiedy Aufa zabrał nas na lokalny targ. W Glagah, wiosce w której się zatrzymaliśmy targ odbywa się tylko raz w tygodniu. Nie ma tu wielu restauracji (przy czym słowo "restauracja" to nie sala z kelnerem, to raczej maleńka kuchnia przy domu w której gospodyni smaży kurczaki z ryżem lub nudlami), więc ta impreza jest miejscem spotkań i zabawy wszystkich mieszkańców. 

Bez Aufy zginęlibyśmy na targu w ciągu kilku minut. Nie wiadomo skąd ktoś z tak małej wioski wydobył setki ludzi i wcisnął ich w kilka ciasnych uliczek. Tłum, ścisk, nawoływania straganiarzy. Ktoś wtyka każdemu z nas w rękę jakiś mały bilet. Zanim zdążyłem zobaczyć co i po co dostałem, kto inny krzyczy, że bilet trzeba podać następnej osobie, okazało się, że za to dostajemy orzechy ziemne. To nie nasz polski worek suchych orzeszków, tu są w kiści jak winogrona, miękkie, mokre, prawie białe. I same w sobie słone. Po co ten bilet, nie można od razu dawać orzechów? Nie dowiadujemy się, bo fala tłumu porywa nas do kolejnych stranagów. 

Jesteśmy lokalną atrakcją. Ludzie szczerzą się do nas, machają, żartują. Co kilkanaście metrów ktoś nam robi zdjęcie. Największą gwiazdą jest Karol - o ile na nasze standardy jest wysoki, to tutaj jest prawdziwym gigantem i co chwilę ktoś pokazuje go palcem albo prosi o wspólne selfie. Większość turystów wybierających się wgłąb wyspy nocuje w Banyuwangi, mieście położonym na wybrzeżu. Tu rzadko spotyka się europejczyków, stąd to zainteresowanie i ogromna sympatia spotykanych osób. 

Targ zostawiamy bogatsi o brzuchy pełne jajecznych, kurczakowych i rybnych szaszłyków, grilowanej kukurydzy na ostro, dziwnych lepkich kleików ryżowych zawijanych w liście bananowca i galaretkowatych ciasteczek, których zjedzenia Magda stanowczo odmówiła. Odmówiliśmy też (kilkukrotnie, przy coraz większych naciskach) wyjścia na scenę na koncercie odbywającym się na końcu targu, gdzie mieliśmy "coś zatańczyć". Dopiero po fakcie wpadliśmy na pomysł, że mogliśmy przedstawić Karola na scenie jako słynnego polskiego koszykarza. Albo nawet amerykańskiego - prawdopodobnie wszyscy byliby wniebowzięci. 

## Nieproszeni goście

Start z domu zaplanowaliśmy na 00:30, tak żeby na szlak wyruszyć po 1 w nocy. O 23:00 Łukasza budzi hałas. Czyżby nasz kierowca przyjechał wcześniej? Tylko skąd on wziął klucze do domu? Łukasz wstaje zawinięty w kołdrę, otwiera drzwi do salonu i zapala światło. W pokoju grupa obcych ludzi głośno rozmawia i przekłada jakieś torby. Łukasz patrzy na nich, oni na niego, z obydwu stron lekka konsternacja. 

Jak reaguje człowiek wyrwany ze snu na widok włamania do własnego salonu? Łukasz kilka razy zamrugał, zgasił światło i wrócił do łóżka. Uznał, że jeśli nieznajomi właśnie zaczynają nas okradać, to będą i tak musieli przyjść po nasze rzeczy do sypialni, więc nie ma sensu z niej wychodzić. 

Mimo wszystko nikt nas nie okradł ani nie zamordował. O zaplanowanej godzinie pobudki spotkaliśmy się wszyscy w salonie, w którym na kanapie leżał koreański turysta. Nie wiedział gdzie jest i dlaczego znalazł się u nas. Ktoś zostawił go tutaj, bo gdzie indziej nie było miejsca. Też wybierał się na wulkan, ale nie wiemy czy mu się to udało, zniknął bez śladu po naszym wyjściu.

Aufa, kiedy powiedzieliśmy mu o nocnych gościach, zmarszczył brwi i powiedział, że nie ma pojęcia o co chodzi, ale zorientuje się. Po krótkim telefonie spojrzał na nas wszystkich znów rozpromieniony i powiedział:

> Magda, Jakub, Lukas, Karol. Wszystko jest ok. 

Nigdy się nie dowiedzieliśmy co właściwie się wydarzyło w nocy w naszym domu, ale nie byliśmy tym jakoś szczególnie zdziwieni, bo nasz kierowca kilka razy zaskakiwał swoim beztroskim zagubieniem. Przykład? Po dojechaniu do hotelu zaproponował, że zawiezie nas na obiad. Zapakował nas do samochodu, postukał w swój telefon, ruszyliśmy, przejechaliśmy 15 metrów (słownie: "piętnaście") po czym pracowicie zaparkował i oznajmił, że jesteśmy na miejscu. W połowie obiadu nagle zaskoczony rozejrzał się i zawołał:

> Spójrzcie jak blisko waszego domu jesteśmy! Możemy wrócić nawet na piechotę!

## Wulkan

Po godzinnej jeździe nocą przez dżunglę, kiedy wszyscy modliliśmy się, żeby samochód Aufy wytrzymał prawie pionową drogę, zza ostatniego zakrętu wyłoniło się coś w rodzaju bazy, pełnej namiotów i prowizorycznych budynków, oświetlonej jedynie gwiazdami i dziesiątkami latarek i czołówek. Pieszy szlak do szczytu góry Ijen zaczyna się na wysokości 1800 metrów, to wystarczyło, żebyśmy po raz pierwszy od przyjazdu w te części naszego świata poczuli prawdziwy chłód. Temperatura nie była jedyną nowością. Już tam, między drzewami wyczuwalny był delikatny zapach siarki, który zdradzał, że gdzieś tam, w ciemności kryje się wulkan. 

Z rąk beztroskiego Aufy trafiliśmy pod opiekę Geny'ego. Nasz przewodnik w kraterze Ijen był już dziesiątki razy i doskonale znał górę. Na początku powiedział nam, że warunki są dobre, ale to natura i nie możemy być pewni co zastaniemy na górze. Wyprawa nocą w góry jest inna niż trekking w ciągu dnia, poza tym nie każda góra od czasu do czasu postanawia eksplodować ogniem i pyłem, który potrafi na wiele dni przykryć niebo i spustoszyć okolicę. Wulkany nie są całkiem nieprzewidywalne, kiedy góra budzi się daje pewne sygnały. Mimo to należy zachować przy niej czujność. 

Pierwsza część trekkingu to średniej trudności ścieżka do szczytu, dość stroma, śliska, długa. Geny opowiada nam wiele o życiu na Jawie, czuć, że jest szczęśliwy tu gdzie mieszka. Widać też jego respekt do natury, która potrafi silnie zaznaczyć swoje miejsce w Indonezji. Dla niego trzęsienia ziemii, erupcje wulkanów czy fale tsunami nie są czymś nadzwyczajnym. Żywo się też interesuje naszym krajem ("Ojej, naprawdę nie macie wulkanów?"), jest ciekawy jak wygląda u nas życie, jacy są ludzie. Opowiadamy mu o naszych potrawach, tłumaczymy sobie nawzajem jaka jest symbolika naszych narodowych symboli - w końcu nasze flagi są bardzo do siebie podobne. Tak jak my dziwimy się jego opowieściom o przyrodzie, tak on kręci głową słysząc o naszych zimowych temperaturach. Geny powiedział nam, że widział w życiu śnieg - w zamrażalniku. 

Szczyt góry wita nas jeszcze niższą temperaturą i chmurą, która nie jest już zwykłą mgłą. To czas na koniec pogawędek i założenie masek. Opary siarki są niebezpieczne dla zdrowia. Tu, na szczycie, są już dość rozrzedzone i prawdopodobnie nie zrobiły by nam krzywdy, ale nie warto ryzykować. 

Od tego momentu zaczyna się trudniejszy etap wyprawy. Wciąż w całkowitej ciemności wchodzimy na bardzo wąską skalistą ścieżkę, która zakosami przedziera się przez zbocze krateru na samo dno tej ogromnej skalistej misy, która jednocześnie jest bardzo kruchym dziełem sztuki. Dno krateru znajduje się kilkaset metrów poniżej szczytu, około godziny powolnego zejścia. Jest tylko jedna droga, wyminąć się na niej można tylko miejscami lub wciskając się w skały. Przed i za nami widzimy sznur latarek. Im niżej jesteśmy, tym zejście jest trudniejsze, w tym momencie nie da się też już wycofać. Nasz przewodnik prowadzi nas spokojnie, ostrożnie. Miejscami na szlaku jest tłum ludzi, niektórzy się przepychają. Co druga osoba kaszle pod maską, ktoś na boku wymiotuje. Co jakiś czas wszyscy przyklejają się do ściany, żeby przepuścić górnika który w koszach dźwiga potężne ilości wydobytej siarki. Mamy wrażenie, że trafienie tu na złego przewodnika mogło by się nie skończyć dobrze. 

## Krater

Na dnie krateru, przed ostatnim załomem skalnym oddzielającym nas od rdzenia wulkanu przewodnik przypomina nam, żebyśmy trzymali się razem. Jesteśmy bardzo blisko źródła trujących wyziewów. Jeśli wiatr się odwróci i chmura poleci w naszą stronę mamy zamknąć oczy, spokojnie oddychać przez maskę, nie panikować. Czekać. Jeśli zacznie się robić źle mamy wszyscy usiąść na ziemi, ale mamy czekać aż chmura przejdzie. 

Z ciemności wyłania się iście piekielny krajobraz. Góra siarki, która nieustannie wylewa się w ciekłym stanie z wnętrza ziemi i zastyga na powierzchni oświetlana jest drobnymi latarkami przewodników i ich podopiecznych. Blisko szczytu przez opary przebijają się niebiesko-fioletowe płomienie. Ze szczelin pomiędzy skałami w szalonym tempie wydobywają się opary, góra nieustannie dymi jak ogromny parowóz, wyrzuca z siebie żółto-szare wyziewy siarki. Pomiędzy szczelinami zręcznie przeskakują górnicy, którzy nieustannie wykuwają całe bloki świeżej siarki. Brakuje tam tylko diabłów które na szczelinach gotowały by kotły ze smołą. 

Całe to szaleństwo oglądamy nie dłużej niż minutę. Wiatr gwałtownie się odwraca i otacza nas gorącą mgłą. Z zamkniętych oczu ciekną łzy, w gardło i płuca wdziera się ciepły, trujący odór. Pomimo masek trudno jest oddychać. Geny co jakiś czas nas uspokaja, mówi, żebyśmy czekali. Chmura przechodzi, oddalamy się szybko od źródła oparów, ale po kilkunastu krokach wiatr znów nas dogania. Tym razem jest gorzej, długo stoimy, a potem siedzimy w oparach. Trochę niepokojące jest, kiedy słyszymy jak Geny jęczy pod maską "o mój Boże". Ale to chyba tylko chwilowa niedyspozycja. 

Wiatr postanawia jednak oddalić wyrok i uniewinnić nasze oczy i płuca. Zaczyna wstawać słońce, powoli ciemność się rozprasza i wiatr odwraca się, zaczyna silnie wiać w przeciwnym kierunku i to pozwala nam jeszcze raz z bliska obejrzeć serce wulkanu. Przewodnik odłamuje i daje Magdzie siarkowy sopel. Jest gorący, pomarańczowy, jakby kryształowy. W oczach zastyga i powoli przybiera zimną, żółtą barwę. 

<div class="videoWrapper">
<iframe src="https://drive.google.com/file/d/1-beNkMQkudU5-PLfrc5yYJXf6FaApIQi/preview" width="640" height="480"></iframe>
</div>

Wschód słońca witamy jeszcze wciąż na dnie krateru. Oprócz diabelskiego kopca jest tam też duże, błękitne jezioro. Nikt nie próbuje się w nim kąpać, jest gorące i kwaśne, można by się w nim było rozpuścić i to nie jest żart. 

Droga z powrotem na szczyt jest łatwiejsza, znacznie prościej jest się wspinać kiedy jest widno, niż schodzić w ciemność. Widać teraz też dokładniej górników, którzy w wiklinowych koszach na ramionach wnoszą swój urobek. Idą ciężko, powoli. Siarka na ich ramionach wygląda bardzo niepozornie, a każdy z nich dźwiga od 60 do 90 kilogramów! To jedna z najtrudniejszych prac świata. Górnicy pracują głównie nocą, wtedy jest nieco chłodniej. Wydobywają siarkę stale przebywając w trujących warunkach, ryzykując życiem. Zdarza się, że wyziewy wulkanu gwałtownie się zmieniają i z góry zaczynają się wydobywac substancje mogące człowieka bardzo szybko zabić. Swój urobek niosą na ramionach niebezpiecznym, górskim szlakiem. Jak można się domyśleć, otrzymują za to bardzo niewielkie pieniądze, absolutnie niewspółmierne do wkładanego wysiłku. Jednocześnie są bardzo pogodni. Mijani mówią z uśmiechem "dzień dobry", śpiewają odpoczywając na skałach. I trujący dym im chyba nie straszny, bo co drugi pracuje z papierosem w ustach.

My wychodzimy z tej przygody cali i zdrowi, kaszląc i płacząc. Nas zaprowadziła tam tylko nasza ciekawość, dla innych góra to codzienność, praca, dom. I tak jak każde góry poruszają, ta, przez to że tak kompletnie inna niż te które znamy, poruszyła nas wyjątkowo. Trzymamy kciuki, żeby te wyjątkowe góry były dla naszych Balijczyków i Jawajczyków łaskawe. 

{% include image.html file="ijen4.jpg" description="Świt, wiatr się odwrócił i odegnał od nas trujący dym." %}

{% include image.html file="ijen6.jpg" description="Droga powrotna na szczyt. W dole wulkan nieustannie wyrzuca z siebie siarkę obok niepozornie wyglądającego kwaśnego jeziora." %}

