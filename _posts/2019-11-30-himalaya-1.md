---
layout: post
title:  "Himalaje - 1/3"
author: kuba
categories: [ Himalaje, Kathmandu ]
image: assets/images/himalaya/road_1.jpg
---

Wróciliśmy z gór! Do Kathmandu dotarliśmy z powrotem cali i tylko trochę chorzy. Przez najbliższe kilka dni oporządzimy nasze notatki i wspomnienia i tutaj wrzucimy relację z naszej wycieczki. Zatem po kolei, dziś część pierwsza.

## Bangkok -> Kathmandu...

...czyli jak przygotować wyprawę w Himalaje w jedno popołudnie. 

Jedno popołudnie to oczywiście wyrażenie nieco przesadzone. Z jednej strony przygotowania były znacznie dłuższe - od pewnego czasu w wolnych chwilach Madzia analizowała możliwe trasy, strategie, ceny, spisywała co musimy kupić przed wyjazdem i co powinniśmy załatwić na miejscu.

Z drugiej strony, gdybyśmy mieli całe popołudnie w Kathmandu, to moglibyśmy wszystko załatwić na spokojnie. Niestety samolot się spóźnił i do stolicy Nepalu dotarliśmy tuż przed 15:00. Brak cennej godziny mógł zniweczyć nasz plan wyruszenia w góry następnego dnia, bo o 17:00 zamykane są punkty w których wyrobić można część pozwoleń. Opóźnienie na starcie groziło efektem domina - wyliczyliśmy, że w górach będziemy musieli spędzić bardzo konkretną ilość dni (minimalnie), mój urlop i lot do Delhi który kupiliśmy na 1 grudnia dają nam bardzo wąskie pole manewru. 

Nepal po wyjściu z lotniska już na pierwszy rzut oka jest zupełnie inny od reszty azjatyckich miast które dotychczas odwiedziliśmy. Ilość samochodów na ulicy jest nieporównywalnie większa niż w Kuala Lumpur, Denpasarze czy nawet Bangkoku. Samochodu stoją w miejscu w rzędach po 5, 6 czy 7 aut jedno przy drugim, uszczelnione skuterami i różnymi dziwnymi machinami. Korek jest absolutny - pojazdy się nie poruszają nawet na centymetr. Kierowcy często wyłączają silniki i cierpliwie czekają na czas kiedy coś z przodu się odetka. Wiszące w powietrzu spaliny, kurz, hałas.

Jest też znacznie zimniej. Pomimo tego, że w dzień da się tu chodzić w krótkich spodenkach, wszyscy noszą tu puchowe kurtki. Natychmiast po zachodzie słońca temperatura gwałtownie spada i już nie da się tu poruszać bez ciepłych ubrań. 

Docieramy do hotelu. W ramach treningu targamy plecaki na 4 piętro i zbiegamy z powrotem na dół. Właściciel ma swoje biuro pomagające w organizowaniu trekkingu w górach. Daje nam kilka przydatnych wskazówek, potwierdza, że nasz rozpisany harmonogram jest wykonalny, ale jego entuzjazm słabnie, kiedy słyszy, że jesteśmy zainteresowani opcją niskobudżetową i nie chcemy przewodnika, portera, czyli szerpy-tragarza, ani prywatnego Jeepa za 250 dolarów. 

Jesteśmy przynajmniej do przodu o jedną ze spraw - zmieniły się przepisy i jedno z pozwoleń nie jest już wymagane. Niestety po bilety do Paphlu, skąd chcemy wyruszać, musimy się przedostać z powrotem przez całe miasto w okolice lotniska, skąd chwilę temu przyjechaliśmy.

Taksówkarz wskakuje ochoczo za kierownicę i rusza z piskiem opon (to jedynie określenie dodające dramaturgii, opony nie piszczą, tylko szurają i wzbijają chmurę pyłu) i 10 metrów dalej staje w miejscu w potężnym, a jakże, korku. Jazda autem trochę nie ma w tym mieście sensu, samochody trąbią, a przechodnie mijają je spacerowym krokiem. Godzinę i 7 kilometrów dalej: załatwione, znajdujemy punkt sprzedaży biletów. 

{% include image.html file="himalaya/chabahil.jpg" description="Dworzec to nazwa umowna, tutaj to fragment ulicy na której o świcie parkuje kilkanaście Jeepów i terenowych autokarów, które potem rozjadą się w różne części kraju." %}

Kiedy wracamy do dzielnicy Thamel jest już ciemno. Tuż przed zamknięciem wpadamy do sklepu, w którym wypożyczamy zimowe kurtki i śpiwory. Sklep wygląda jak zakurzony magazyn, w którym półki uginają się od wszelkiego rodzaju sprzętu trekkingowego i wspinaczkowego. Pełno tu raków, czekanów, kasków, butli tlenowych czy śpiworów i puchowych kombinezonów. Można sobie tylko wyobrazić dokąd mogły zawędrowac niektóre z tych sprzętów. 

Dalej juz z górki, potrzebujemy jeszcze czapek, rękawiczek i kilku innych przydatnych drobnostek. Po odhaczeniu wszystkich punktów z listy przypominamy sobie, że od śniadania nic nie jedliśmy, warto załatwić i tę sprawę. 

Jakimś cudem udaje się nam dopiąć i przepakować plecaki. O północy jeszcze jedna runda po 4 piętrach z plecakiem do zostawienia w hotelu i nareszcie kładziemy się spać, wstajemy za 4 godziny.

## 1. Kathmandu -> Phaplu

O 4:30 meldujemy się w recepcji. Podobno o tej porze nie ma korków, więc właściciel powiedział nam, że tyle czasu wystarczy na dotarcie do dworca na czas. Budzimy recepcjonistę, on dzwoni i dowiaduje się, że kierowca chwilę się spóźni. Taksówkarz przyjeżdża o 4:55 i widać, że jest trochę zestresowany, że mamy być na 5:00. Na szczęście kwadrans później docieramy do Chabahil i okazuje się, że to i tak bez różnicy, bo Jeepy zbierają się tu tak samo jak taksówkarze i ostatecznie nic stąd nie rusza przez kolejną godzinę. 

Jest ciemno, w powietrzu wisi atmosfera oczekiwania. Płonie kilka ognisk, przy których mężczyźni palą papierosy. Babuszki w hustach sprzedają soki i pomarańcze. Czujemy się tu raczej obco, Chabahil to nie węzeł turystyczny, dookoła sami Nepalczycy, a my z plecakami jakby na doczepkę. Ale nikt nas nie przegania, ktoś nawet obejrzał bilet, to chyba znaczy, że ostatecznie stąd odjedziemy. 

W naszym 8 osobowym Jeepie mieści się 9 dorosłych osób i kilkuletnia dziewczynka. Sąsiad z lewej strony nie mówi po angielsku, ale szybko się z nim zaprzyjaźniamy. Częstuje mnie cukierkiem, który wygląda jak spory kamień i ma podobną konsystencję, mam zajęcie próbując się nim nie udławić przez kolejne półtorej godziny. Nie jest wcale łatwo, bo już w samym Kathmandu Jeep pędzi uliczkami które nigdy nie widziały asfaltu i pełne są dziur wielkości lejów po bombie. 

Poza miastem jest gorzej z każdym kilometrem. 10 godzin podskakiwania na wybojach, kamieniach, skałach, przejazdach przez strumienie i wspiniania się pod strome zbocza. Kierowca jak szalony nieustannie trąbi i wyprzedza wszystkich na serpentynach tuż nad kilkuset metrowymi przepaściami. Od czasu do czasu słychać o wypadkach w Nepalu, gdzie autobus stacza się ze zbocza. Tu jesteśmy przekonani, że z pojazdu po wypadku nie byłoby co zbierać.

<div class="videoWrapper">
<iframe src="https://drive.google.com/file/d/1-SIWObpgJogosYzpdZGxMYulFDJMiSRw/preview" width="640" height="480"></iframe>
</div>
<span class="caption">Klakson ledwo słychać, przez 10 godzin drogi na cały regulator rozkręcona jest nepalska imprezowa muzyka.</span>

Nic jednak tym atrakcjom do widoków za oknami. Kathmandu otoczone jest górami, wysokimi, ale jednak dość zwyczajnymi. O świcie mgła na horyzoncie rozwiewa się i wysoko nad szczytami pojawiają się ośnieżone giganty - na te góry czekaliśmy. 

Im bliżej jesteśmy celu, tym wyraźniej widać dwa wierzchołki. Dla nas wyglądają jak Everest, choć daleko im do Góry Gór. Numbur i Khatang mają bagatela po 6.5 tysiąca metrów. 

Phaplu to niewielka wioska położona na 2413 m n.p.m. Kiedy wysiadamy z Jeepa już tu czujemy, że jest zimno, a przecież w najbliższych dniach mamy się wspiąć o 3 kilometry wyżej!

Lodga w której śpimy to niewielkie zimne schronisko prowadzone przez rodzinę Szerpów. Jedyne, co jest tu ciepłe, to kolacja. Dostajemy po kilka dokładek gorącego Dhal Bat, ryżu ze szpinakiem i zupy z soczewicy. Poza tym lodowaty jest pokój, toaleta (górska - dziura w podłodze) i prysznic (kran z wodą ze strumienia i wiadrem). Uwagę od lodowatej wody odciąga tylko 10 centymetrowy pająk siedzący na ścianie malutkiej łazienki. Kto by pomyślał, że wysoko w Nepalu żyją takie paskudy?

{% include image.html file="himalaya/phaplu1.jpg" description="Całkiem przyzwoity prysznic w Phaplu." %}

## 2. Phaplu -> Nunthala

Czas przyzwyczajać się do wstawania o świcie. Tuż przed 6 wyruszamy na szlak. Na horyzoncie Numbur i Khatang, przez najbliższe kilka dni będziemy je obchodzić wchodząc wgłąb gór. 

Już po kilkunastu metrach znikąd pojawia się pies, który raźno maszeruje przy nodze Madzi przez kolejne kilka kilometrów. Kiedy już zaczynamy się zastanawiać jak przetransportować psa do Polski, nasz Fafik nagle znika tak samo niespodziewanie jak się pojawia. 

{% include image.html file="himalaya/fafik.jpg" description="Magda i jej towarzysz Fafik." %}

Dziś wszystko to "pierwszy raz". Pierwsza mleczna herbata, pierwszy raz widzimy flagi modlitewne, pierwsze "Namaste" wołane przez dzieci. Pierwszy raz gubimy też drogę. 

{% include image.html file="himalaya/nunthala1.jpg" description="Droga drogą, a życie życiem. Dzieci przed herbaciarnią kończą zadania domowe przed lekcjami..." %}

{% include image.html file="himalaya/nunthala2.jpg" description="Poranny rytuał herbaty z mlekiem, a w tle Numbur i Khatang." %}

Pod koniec dnia przyzwyczajeni do czerwonych kropek, którymi całkiem nieźle jak dotąd oznaczony był szlak po półgodzinnym marszu w dół stromego zbocza spotykamy Szerpę, który uświadamia nas, że Nunthala jest z innej strony lasu i musimy się wycofać. A kropki? Nie mają tu wiele wspólnego ze szlakiem, namalowali je sobie Szerpowie żeby nie mylić ścieżek między wioskami. 

Nunthala, 2208 metrów i kolejna rodzina Szerpów. Na kolację zamawiamy pierożki Mo Mo i grzejemy się w kuchni przy herbacie. Po 9 godzinach marszu umieramy z głodu, ale to nie jest fast food - gospodyni zagniata ciasto, sieka warzywa, przygotowuje farsz i smaży pierożki. Cały proces trwa lekko z półtorej godziny. Zastanawialiśmy się, czy wywaliłaby nas za drzwi gdybyśmy sprobowali poprosić o jeszcze jedną porcję. Nie sprawdzaliśmy. 

## 3. Nunthala - Bhupsa

Wyjście z Nunthali to śliska i mokra kamienista ścieżka ciągnąca się przez dwie godziny stromego zejścia. Schodzimy tylko po to, żeby po pokonaniu 109 metrowego wiszącego mostu zacząć się z powrotem mozolnie wspinać. 

{% include image.html file="himalaya/most1.jpg" description="Stalowy, wiszący most. To jedna z rzeczy, której zdjęcie nie oddaje. Przy przechodzeniu kołysze się jak w Shreku, a pod stopami widać przepaść." %}

{% include image.html file="himalaya/wybory.jpg" description="Idą wybory?" %}

Świt przenosi nas w okolicę żywcem wyjętą z Władcy Pierścieni. Niewielkie tarasy z uprawami wokół ścieżki to istny Hobbiton. Kilkadziesiąt kroków dalej las rododendronów i wąska kamienna dróżka wijąca się między drzewami, która mogłaby być zbudowana przez elfy. A nad wszystkim góruje potężny, ośnieżony, tajemniczy szczyt. Khatang wygląda jak przełęcz Caradhras, która nie przepuściła Drużyny Pierścienia. My jednak jesteśmy sprytni i górę od razu ominiemy szerokim łukiem.

Dziś do pierwszych razów możemy zaliczyć młynki modlitewne i tablice Mani - zarówno zakręcienie młynkiem jak i obejście tablic z odpowiedniej strony to dla mieszkańców odmówienie mantry, najczęściej "Om mani padme hum".

{% include image.html file="himalaya/mani1.jpg" description="Tablice Mani z wypisanymi Mantrami. Mieszkańcy obchodzą je zawsze z lewej strony." %}

Spotykamy też pierwszy klasztor i grupę młodych mnichów grających w ping ponga. Dzisiaj też pierwszy raz musimy przykleić się do skały, żeby przepuścić karawanę mułów dostarczających do wiosek różne towary. 

Póki co cały czas jesteśmy na wysokościach rzędu 2500-2800 m. Mamy nadzieję, że te kilka dni korzystnie wpłynie na naszą aklimatyzację.

W lodgy poznajemy rodzinę Nowozelandczyków, małżenstwo z dwójką dorosłych synów. Rodzice 28 lat temu szli pod Everest tą samą trasą, teraz zabrali w nią swoich synów. Boją się temperatury która ma być pod koniec trasy.

Temperatura w Bhupsie za to jest całkiem przyzwoita, jest nieco cieplej niż w Nunthali i Madzia śpi bez czapki. 

