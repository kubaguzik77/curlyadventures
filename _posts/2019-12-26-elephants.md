---
layout: post
title:  "Z wizytą u rodziny Trąbalskich"
author: kuba
categories: [ Tajlandia ]
image: assets/images/elephants/e2.jpg
---

Słoń to obok tygrysa narodowe zwierzę Tajlandii. Z jednej strony trudno odmówić sobie przyjemności zobaczenia go tu, gdzie jego dom. Z drugiej jednak nie jest łatwo znaleźć miejsce, gdzie to majestatyczne stworzenie byłoby czymś więcej niż tylko zabawką dla ciekawskich turystów.

## Łamanie duszy

Natura słonia sprawia, że nigdy sam z siebie nie podporządkuje się tresurze przygotowującej go do tańca, malowania obrazów czy gry na instrumentach. Choć słoń jest zwierzęciem ogromnym, ma też bardzo słaby kręgosłup i nie jest tak jak koń przystosowany do przewożenia na swoim grzbiecie człowieka.

Skąd więc w Tajlandii tak wiele "sanktuariów" oferujących tego typu zabawy? Proces "tresury" jest tu nazywany phajaan, co tłumaczy się jako łamanie duszy. Mały słoń odbierany jest matce, po czym w długi i brutalny sposób uczony jest absolutnego posłuszeństwa.

Niestety takie traktowanie zwierząt w Azji jest powszechne. Podobny przykład to Świątynia Tygrysów na wyspie Phuket. Turyści za opłatą mogą zrobić sobie tam selfie przytulając się do prawdziwych tygrysów, które dzięki "magicznemu działaniu" świątyni przeszły przemianę i są spokojne jak baranki. To magiczne działanie to narkotyki, którymi koty są codziennie faszerowane do granicy przytomności. I choć naprawdę niewiele trzeba, żeby dowiedzieć się w jaki sposób działają tego typu miejsca, to są to wciąż jedne z najpopularniejszych atrakcji w tej części świata.

Na szczęście na horyzoncie pojawiają się pierwsze oznaki dobrej zmiany. Coraz więcej osób świadomie rezygnuje z nieetycznych ofert i nawet jeśli to niekoniecznie prowadzi do jakichś wewnętrznych przemian właścicieli w kwestii ich podejścia do zwierząt, to tego typu atrakcje coraz częściej zwyczajnie przestają się opłacać i zwierzęta nie są więcej wykorzystywane w tanich widowiskach.

## Szczęśliwe słonie

Po dość długim researchu decydujemy się odwiedzić sanktuarium słoni, które jest pod opieką dużego ośrodka, jednego z pierwszych etycznych schronisk w kraju. W opiniach nie znajdujemy nic podejrzanego, to napawa optymizmem, bo wszystkie pozostałe miejsca w okolicy miały mniej lub więcej brudu za paznokciami.

W programie dzień ze słoniami - przez kilka godzin mamy mieć szansę z bliska je oglądać w ich naturalnym środowisku w dżungli, karmić je, myć i uczyć się o ich zachowaniach i przyzwyczajeniach. Słonie z ośrodka kiedyś służyły jako wierzchowce i aktorzy w filmach. Dziś na szczęście to one dyktują warunki.

Pierwsze wrażenie: spodziewaliśmy się, że mimo wszystko zwierzęta będą jakoś oddzielone od ludzi, tymczasem 6 ogromnych stworów kręci się cały czas wśród pracowników ośrodka i odwiedzających. Opiekunowie uczulają nas tylko, żeby nie stawać bezpośrednio za słoniem, który może zacząć się cofać i sprasować stopę pechowca. Poza tym jeśli słoń jest obok, to warto dotknąć go w bok. Wtedy wie, że ktoś jest blisko i trzeba uważać. Poczciwe zwierzęta są ostrożne i nie chcą nikogo skrzywdzić.

Słoń oprócz wszelkiego rodzaju liści z lasu potrzebuje witamin. Kroimy kilka koszy arbuzów, przygotowujemy też ryżowo-bananowe kulki, coś w rodzaju ogromnych słoniowych ciasteczek. Słonie ostrożnie biorą z ręki smakołyki i wcinają je tak, że z ekscytacji trzęsą im się ich ogromne uszy.

Czym jest jednak kosz arbuzów dla dużego słonia? Kiedy kończą się owoce zwierzęta ruszają w dżunglę i zaczynają ją dewastować jak grupa wandali. Słoń nie przejmuje się zasadami ochrony środowiska. Owija trąbę wokół drzewa i szarpie nim tak długo, aż pień się nie złamie. Wyjada potem smaczniejsze gałązki i rusza do kolejnego aptetycznego, niczego się nie spodziewającego drzewka. Po spacerze niektóre fragmenty ścieżki wyglądają jakby przeszedł przez nią huragan albo stado głodnych słoni.

{% include image.html file="elephants/e1.jpg" description="Słoń w dżungli jak ryba w wodzie." %}

Mamy okazję też obserwować je jak taplają się w błocie i chłodzą się w rzece. Kiedy słonia ochlapie się wodą albo obrzuci mokrym piaskiem, ten tarza się w głębokiej wodzie zadowolony jak pies. 

To niezwykłe doświadczenie, pierwszy raz jesteśmy tak blisko tak wielkiego stwora. Wyobrażaliśmy sobie, że ich skóra jest twarda w dotyku, tymczasem słoń jest włochaty. Widać to z bliska, jest pokryty krótkimi, szorstkimi włosami które w dotyku są jak szczotka.

Przez cały dzień dość podejrzliwie obserwujemy opiekunów, ale ostatecznie nie mamy im nic do zarzucenia. Nie widzimy żadnych śladów narzędzi nieetycznej tresury, brak łańcuchów czy zaostrzonych kijów. Nikt słoni nie pogania ani nie próbuje do niczego zmuszać, mamy nawet wrażenie, jakby zwierzęta i opiekunowie byli do siebie przywiązani. 

Jesteśmy też przekonani, że to by mogło być szalenie ciekawa wycieczka dla całej rodziny. Obserwujemy zresztą trójkę przeszczęśliwych dzieci z Izraela, które razem z rodzicami przez cały dzień biegają wokół słoni. Z tego wszystkiego jedyne czego nam szkoda, to że dzień kiedyś się kończy. 


